মুক্তি পেল 'কারওয়া'! কেমন আছেন ইরফান, জানিয়েছেন নিজেই 
মাত্র তিন মাস আগে নিজেই টুইট করে জানিয়েছিলেন নিজের 'বিরল অসুখ'-এর কথা। বর্তমানে চিকিৎসার জন্য লন্ডনে রয়েছেন বলিউড অভিনেতা
ইরফান খান। তিনি নিউরোএন্ডোক্রিন টিউমার-এ আক্রান্ত। আর শুক্রবার মুক্তি পেল ইরফান খান অভিনীত 'কারওয়া' ছবিটি। এর মাঝে বেশ কয়েক বার
টুইটে ভক্তদের জানিয়েছেন তাঁর শারীরিক অবস্থার কথা, চিকিৎসার কথাও। শুভেচ্ছা জানিয়েছেন নতুন ছবির সহ-অভিনেতাদেরও। স্বভাবিক ভাবেই মুখিয়ে রয়েছে ইরফান খানের
ভক্তকুল, তাঁর নতুন ছবির জন্য। ঠিক তার আগেই এক সংবাদসংস্থার সঙ্গে কথোপকথনে অভিনেতা জানান বর্তমানে তিনি কেমন আছেন। মোট ১০টি
কেমোথিরাপি সাইকেল-এর প্রয়োজন তাঁর চিকিৎসার জন্য। এখনও পর্যন্ত চারটি সাইকেল দেওয়া হয়েছে। ইরফান জানিয়েছেন, তৃতীয় সাইকেলের পর থেকেই ইতিবাচক সাড়া
মিলেছে। জীবনের এই কঠোর বাস্তবের মুখোমুখি হওয়ার ফলে তাঁর মধ্যে যে পরিবর্তন এসেছে তা কেবল শারীরিকই নয়, মানসিক ও আধ্যাত্মিকও।
তিনি এমন কথাও বলেছেন যে, তিনি জীবনকে দেখছেন অন্য ভাবে। তাঁর মানসিক অবস্থা বর্তমানে এমনই হয়েছে যা হয়তো ৩০ বছর
তপস্যা করলেও হতো না। 