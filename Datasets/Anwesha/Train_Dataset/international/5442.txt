৫০০ কেজির আতশবাজিতে প্রথম বর্ষবরণ অকল্যান্ডে, নতুন বছরের অপেক্ষায় ভারত 
নিজস্ব প্রতিবেদনঃ এখনও ঘণ্টা ছয়েকেরেও বেশি সময়ের অপেক্ষা। তারপরই নতুন বছরকে স্বাগত জানাবে আমার দেশ। শুধু কলকাতা নয়, প্রহর
গুনছে ক্যালিফর্নিয়াও। এরই মধ্যে সবার প্রথমে ২০১৯ বছরকে স্বাগত জানিয়ে ফেলল নিউজিল্যান্ড। ব্র্যান্ডাম ম্যাককালামদের দেশে ৫০০ কেজির আতশবাজি পুড়িয়ে নতুন
বছরকে স্বাগত জানানো হল। নিউজিল্যান্ড হেরাল্ড প্রকাশিত খবর অনুযায়ী অকল্যান্ড হারবার ব্রিজ ও স্কাই টাওয়ারে বর্ণাঢ্য আলোকসজ্জায় ২০১৯ বছরকে স্বাগত
জানাল কিউই দেশ। আর তার মধ্যে দিয়েই বিশ্বে সবার প্রথমে বর্ষবরণ করল তারা। প্রায় ৬ মাস আগে থেকেই এই উৎসবের
প্রস্তুতি নিয়েছিল নিউজিল্যান্ডের অকল্যান্ড শহর। স্কাই টাওয়ারে ৫ মিনিটের আলোক রোশনাইয়ের জন্য কোটি কোটি টাকা খরচ করেছে নিউজিল্যান্ড। সঙ্গে রয়েছে
অনেক অনেক মানুষের অক্লান্ত পরিশ্রমও। অকল্যান্ডবাসীকে ৫ মিনিটের আনন্দ দিতে মাসের পর মাস ঘাম ঝড়িয়েছে তারা। ৩১ ডিসেম্বর রাতে সেই
পরিশ্রমের সুফল মিলল। স্কাই টাওয়ার থেকে যে আলোক বিচ্ছুরণ তা ৩৬০ ডিগ্রিতে উপভোগ করল জনতা। শুধু অকল্যান্ডই নয় বর্ষবরণের জন্য
রিও মাওরিতে বসানো হয়েছিল কাউন্টডাউন ক্লকও। সেই ঘড়িতে ঘণ্টা মিনিট আর সেকেন্ডের কাঁটা একসঙ্গে বারোর ঘরে ঢুকতেই বাধ ভাঙা আনন্দে
মাতল সেখানকের মানুষ। সেকেন্ডের ফারাকেই আনন্দমুখর মানুষ হাসি মুখেই বিদায় জানাল পুরাতনকে, একই হাসিতেই আলিঙ্গন করে নিল নতুনকেও। 