ডুয়ার্স ভারত
ভারত
ডুয়ার্স
ডুয়ার্স ভারতে অবস্থিত ভূটান সংলগ্ন জনপ্রিয় একটি পর্যটন কেন্দ্র। ডুয়ার্স (Dooars) শব্দের অর্থ প্রবেশদ্বার বা দরজা। সত্যিকার অর্থে ডুয়ার্স ভুটান তথা উত্তর-পূর্ব ভারতের প্রবেশদ্বার। তবে ডুয়ার্স কিন্তু কোন একক জায়গার নাম নয়। পশ্চিমবঙ্গের দার্জিলিং, জলপাইগুড়ি, আলিপুরদুয়ার ও কোচবিহার এবং আসামের ধুবড়ি, বরপেটা, কোকড়াঝাড়, গোয়ালপাড়া ও বঙাইগাঁও জেলা নিয়ে ডুয়ার্স অঞ্চল গঠিত। পূর্ব হিমালয়ের পাদদেশে অবস্থিত ডুয়ার্সের বাসিন্দারা বাংলা, আসমিয় এবং নেপালি সহ প্রায় ১৩৮টি ভাষা ও উপভাষায় কথা বলে।

অপূর্ব প্রাকৃতিক পরিবেশই ডুয়ার্সের অন্যতম সম্পদ। পাহাড়, নদী, জংগল, চা বাগান সব কিছুই রয়েছে এখানে। প্রাকৃতিক সৌন্দর্য্য ছাড়াও রয়েছে চাপরামারি, গজলডোবা, বক্সা টাইগার রিসার্ভ, বক্সা ফোর্ট, গরুমারা জাতীয় উদ্যান, চেলসা, জলদাপাড়া জাতীয় উদ্যান, রাজাভাতখাওয়া, বিন্দু, হাসিমারা, গোঁরবাতান, ঝালং, মূর্তি, সুনতালেখোলা, সামসিং, হনূমান মন্দির, রকি আইল্যান্ড, লালিগুরাস ঘোরা ঝালংয়ের মতো চমৎকার কিছু দর্শনীয় স্থান।

কখন যাবেন : প্রাকৃতিক সৌন্দর্য্য উপভোগ করতে সারা বছরই ডুয়ার্স যাওয়া যায় তবে জুন থেকে সেপ্টেম্বর পর্যন্ত গরুমারা ও জলদাপাড়া জাতীয় উদ্যান বন্ধ থাকে।

কিভাবে যাবেন
রাজধানী ঢাকার কল্যাণপুর থেকে এস আর ট্রাভেলস, শ্যামলী পরিবহণ ছাড়াও বুড়িমারীগামী অন্য যেকোন পরিবহনের বাসে বুড়িমারী যেতে ভাড়া লাগবে ৭০০ থেকে ১২০০ টাকা পর্যন্ত। সীমান্তের প্রয়োজনীয় কাজ শেষ করে টাটাসুমোতে চড়ে লাটাগুড়ি পৌঁছতে ভাড়া লাগবে তিন হাজার টাকা। এক্ষেত্রে শেয়ার জিপে জনপ্রতি ৩৫০ টাকা ভাড়ায় যেতে পারবেন। লাটাগুড়ি যেতে সময় লাগবে প্রায় ৩ ঘন্টা। আর আপনি যদি কলকাতা থেকে আসতে চান তবে ট্রেনে চড়ে নিউ জলপাইগুড়িতে এসে ডুয়ার্সের পছন্দমত জায়গায় যেতে পারবেন।

ডুয়ার্সের কোনও জায়গায় যেতে চাইলে শিলিগুড়ি কিংবা নিউ জলপাইগুড়ি থেকে আপনার যতদিন প্রয়োজন সেঅনুয়াযী গাড়ি ভাড়া করতে পারবেন। এছাড়া শিলিগুড়ি থেকে ডুয়ার্সের বিভিন্ন স্থানের উদ্দেশ্যে বাস চলাচল করে।

কোথায় থাকবেন
লাটাগুড়িতে অবস্থিত গরুমারা জঙ্গল ক্যাম্পে রাত্রিযাপন করতে চাইলে ডিভিশনাল ফরেস্ট অফিসারের (জলপাইগুড়ি) সঙ্গে যোগাযোগ করতে হবে। এখানে থাকতে খরচ হবে এক হাজার থেকে এক হাজার ৫০০ টাকা। এছাড়াও লাটাগুড়ি, মালবাজার, চালসাতে বিভিন্ন মানের বেশকিছু আবাসিক হোটেল রয়েছে।

