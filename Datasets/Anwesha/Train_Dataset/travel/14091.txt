দীঘা সমুদ্র সৈকত কলকাতা
ভারত
দীঘা সমুদ্র সৈকত
দীঘা (Digha) ভারতের পশ্চিমবঙ্গের পূর্ব মেদিনীপুর জেলায় অবস্থিত জনপ্রিয় একটি সমুদ্র সৈকত। কলকাতা শহর থেকে দীঘা সমুদ্র সৈকতের দূরত্ব মাত্র ১৮৭ কিলোমিটার। ৭ কিলোমিটার পর্যন্ত বিস্তৃত সমুদ্রতট, ঝাউবন আর অপরুপ প্রকৃতি দীঘায় আসা পর্যটকদের মোহিত করে। দীঘায় দুইটি সমুদ্র সৈকত রয়েছে, যার একটি ওল্ড দীঘা সী বিচ এবং অন্যটি নিউ দীঘা সী বিচ নামে পরিচিত। যদিও ওল্ড দীঘাতেই সবচেয়ে বেশি পর্যটকের সমাগম ঘটে তবুও সমুদ্রের জলে গা ভেজাতে পশ্চিমবঙ্গের মানুষের কাছে দিঘার অনেক সুখ্যাতি রয়েছে।

সমুদ্রে স্নানের জন্য নিউ দীঘার প্রশস্ত সৈকত বেশী উপযোগী, তবে ওল্ড দীঘাতে একটি নির্দিষ্ট অংশে স্নান করা যায়। সৈকতের অন্যান্য স্থানে বোল্ডার থাকায় স্নানের জন্য ওল্ড দীঘার সৈকত কিছুটা ঝুকিপূর্ণ।

অন্যান্য দর্শনীয় স্থান
দীঘা সমুদ্র সৈকত ছাড়াও অমরাবতী লেক, দ্যা মেরিন অ্যাকরিয়াম অ্যান্ড রিসার্চ সেন্টার, সর্প উদ্যান, সায়েন্স পার্ক, দীঘা বিজ্ঞান কেন্দ্র ইত্যাদি ঘুরে দেখতে পারেন। এছাড়াও দীঘা থেকে মাত্র ৪ কিলোমিটার দূরত্বে রয়েছে ওড়িশার উদয়পুর সৈকত এবং ৬ কিলোমিটার দূরে ওড়িশার চন্দনেশ্বর মন্দির।

কিভাবে যাবেন
কলকাতা থেকে ট্রেনে চড়ে নতুন দীঘা রেল ষ্টেশনে পৌঁছাতে প্রায় সাড়ে ৩ ঘণ্টা সময় লাগে।

কলকাতার হাওড়া থেকে দীঘাগামী ট্রেনের সূচী:
12857 তাম্রলিপ্ত এক্সপ্রেস প্রতিদিন সকাল ৬:৩৫ মিনিটে ছেড়ে যায়।
15722 পাহাড়িয়া এক্সপ্রেস (কেবলমাত্র শনিবার) সকাল ৭:৫০ মিনিটে ছেড়ে যায়।
12847 সুপার এসি এক্সপ্রেস প্রতিদিন সকাল ১১:১০ মিনিটে ছেড়ে যায়।
22897 কান্ডারী এক্সপ্রেস প্রতিদিন দুপুর ২:১৫ মিনিটে ছেড়ে যায়।

কলকাতার লেকটাউন, ধর্মতলা, উল্টোডাঙা, করুণাময়ী, গড়িয়া প্রভৃতি স্থান থেকে নিয়মিত বিরতিতে পুরানো দীঘার উদ্দেশ্যে বাস ছেড়ে যায়। এছাড়াও আসানসোল, দুর্গাপুর, বর্ধমান, মেদিনীপুর, হলদিয়ার মত পশ্চিমবঙ্গের সবগুলো বড় শহর থেকে দীঘাগামী বাস যাত্রা করে।

পড়ুন : কলকাতা কিভাবে যাবেন?

কোথায় থাকবেন
রাতে থাকার জন্য দীঘাতে বেশকিছু সরকারী বেসরকারী লজ, আবাসিক হোটেল এবং হলিডে হোম রয়েছে। এদের মধ্যে পশ্চিমবঙ্গ পর্যটনের ট্যুরিস্ট লজ, দীঘা ডেভেলপমেন্ট স্কিমের সৈকতাবাস, বেনফিশের হোটেল মীনাক্ষি, কল্যাণ কুটির রেস্ট হাউস উল্লেখযোগ্য।

ওল্ড দীঘায় সমুদ্রমুখি হোটেল থাকলেও নিউ দীঘাতে সমুদ্রের দিকে মুখ করা হোটেল নেই। নিউ দীঘার Hotel Jairam Hi-Tide অথবা হোটেল অমৃতাতে রাত্রিযাপন করতে পারেন।

ওল্ড দীঘায় সমুদ্রের দিকে মুখ করা হোটেলের মধ্যে Hotel Sea Hawk, Hotel Blue View, Hotel SeaGull, Hotel Saikatabas উল্লেখযোগ্য।

খাওয়া দাওয়া
খাওয়া দাওয়ার বেপারে বাঙ্গালীদের জুড়ি মেলা ভার, তাই মাছ থেকে শুরু করে চাইনিজ, মোগলাই, থাই, ইতালিয়ানসহ আপনার পছন্দ মতো সকল ধরনের খাবার খেতে পারবেন। এছাড়াও সমুদ্র সৈকতের কাছে বিভিন্ন মাছ ভাজার দোকান তো আছেই!

