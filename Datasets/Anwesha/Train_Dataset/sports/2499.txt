২০২০ টি-টোয়েন্টি বিশ্বকাপের মূল পর্বে ভারত-পাকিস্তানের সঙ্গে আফগানিস্তানও 
নিজস্ব প্রতিবেদন : ২০২০ সালে আস্ট্রেলিয়ায় আয়োজিত টি-টোয়েন্টি বিশ্বকাপের সুপার টুয়েলভে সরাসরি খেলার ছাড়পত্র পেয়ে গেল আটটি দল। ভারত-পাকিস্তানের
পাশাপাশি কুড়ি-কুড়ির বিশ্বকাপে সরাসরি খেলার ছাড়পত্র আদায় করে নিয়ে চমক রশিদ খানের আফগানিস্তানের। এমনকী বিশ্বকাপের প্রথম ম্যাচেই ভারত-পাকিস্তান পরস্পরের মুখোমুখি
হতে পারে! মঙ্গলবার বিশ্ব ক্রিকেটের সর্বোচ্চ নিয়ামক সংস্থা আইসিসি এক প্রেস বিজ্ঞপ্তিতে জানায়, ২০২০ সালে টি-টোয়েন্টি বিশ্বকাপে সরাসরি খেলার ছাড়পত্র
পেয়েছে পাকিস্তান, ভারত, ইংল্যান্ড, অস্ট্রেলিয়া, দক্ষিণ আফ্রিকা, নিউ জিল্যান্ড, ওয়েস্ট ইন্ডিজ এবং আফগানিস্তান। ২০১৮ সালের ৩১ ডিসেম্বর পর্যন্ত আইসিসি টি-টোয়েন্টি
র্যাঙ্কিংয়ে প্রথম আটটি দল এই ছাড়পত্র পেল। প্রথম আটে আফগানিস্তানের উঠে আসা নিঃসন্দেহে তাৎপর্যপূর্ণ বলে মনে করছে ক্রিকেট মহল। সরাসরি
বিশ্বকাপের মূলপর্বে খেলার ছাড়পত্র পায়নি বাংলাদেশ ও শ্রীলঙ্কা। আইসিসি টি-টোয়েন্টি র্যাঙ্কিংয়ে নয় নম্বরে থাকা শ্রীলঙ্কা এবং দশ নম্বরে থাকা বাংলাদেশ
কোয়ালিফায়ার খেলে উঠে আসা বাকি ৬টি দেশের সঙ্গে গ্রুপ পর্বে খেলতে হবে। গ্রুপ পর্ব থেকে চারটি দল টি-টোয়েন্টি বিশ্বকাপের সুপার
টুয়েলভে খেলার ছাড়পত্র পাবে। ২০২০ সালের ১৮ অক্টোবর থেকে ১৫ নভেম্বর পর্যন্ত টি-টোয়েন্টি বিশ্বকাপের আসর বসবে অস্ট্রেলিয়ায়। 