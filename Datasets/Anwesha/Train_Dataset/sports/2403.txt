পূজারার অপরাজিত শতরানে ভর করে সিডনিতে বড় রানের লক্ষ্যে টিম ইন্ডিয়া 
নিজস্ব প্রতিবেদন : সিডনিতে সিরিজের শেষ টেস্টের প্রথম দিনে অপরাজিত শতরান চেতেশ্বর পূজারার। শতরান মাঠে ফেলে এলেন ওপেনার মায়াঙ্ক
আগরয়াল। শেষ টেস্টে সুযোগ পেয়েও কাজে লাগাতে পারলেন না ওপেনার কেএল রাহুল। এদিন টস জিতে প্রথমে ব্যাটিং করার সিদ্ধান্ত নেন
ভারত অধিনায়ক বিরাট কোহলি। প্রথম দিনের শেষে প্রথম ইনিংসে ভারতের রান ৪ উইকেট হারিয়ে ৩০৩। ১৩০ রানে অপরাজিত পূজারা। ৩৯
রানে ক্রিজে রয়েছেন হনুমা বিহারি। . ' ' . :. .. অ্যাডিলেড, মেলবোর্নের পর সিডনিতেও শতরান করলেন চেতেশ্বর
পূজারা। অস্ট্রেলিয়ার মাটিতে একটি সিরিজে তিনটি শতরান করে সচিন তেন্ডুলকর, বিরাট কোহলিকে স্পর্শ করেন পূজারা। এদিন টেস্ট কেরিয়ারের ১৮তম শতরানটি
সিডনি ক্রিকেট গ্রাউন্ডে করলেন পূজারা। দিনের শেষে ১৩০ রানে অপরাজিত রয়েছেন তিনি। এখন পর্যন্ত ১৬টি চার মেরেছেন তিনি। যদিও শুরুটা
ভালো হয়নি ভারতের। শেষ টেস্টে সুযোগ পেয়েও কাজে লাগাতে পারেন নি কেএল রাহুল। মায়াঙ্ক আগরয়ালের সঙ্গে ওপেন করতে নেমেছিলেন দীর্ঘদিনের
বন্ধু রাহুল। কিন্তু ব্যক্তিগত ৯ রানে হ্যাজেলউডের বলে শন মার্শের হাতে ক্যাচ দিয়ে প্যাভিলিয়নে ফেরেন রাহুল। রাহুল দ্রুত ফিরলেও মেলবোর্নের
মতোই সিডনিতে চেতেশ্বর পূজারার সঙ্গে জুটি গড়েন মায়াঙ্ক আগরয়াল। দ্বিতীয় উইকেটে ১১৬ রানের জুটি গড়েন মায়াঙ্ক-পূজারা। অভিষেক টেস্টে এমসিজিতে প্রথম
ইনিংসে দুরন্ত শুরু করে ৭৬ রান করে আউট হয়েছিলেন মায়াঙ্ক আগরয়াল। মেলবোর্নে দ্বিতীয় ইনিংসেও ৪২ করেছিলেন তিনি। মেলবোর্নে যেখানে শেষ
করেছিলেন সিডনিতে যেন সেখান থেকেই শুরু করেন মায়াঙ্ক। এদিন অজি বোলারদের রীতিমতো শাসন করেন কর্নাটকের এই ডান হাতি ওপেনার। নাথান
লিঁওকে ছকা হাঁকাতে গিয়ে লং অনে স্টার্কের হাতে ধরা পড়েন। ১১২ বলে ৭৭ রানের ইনিংসে ৭টি চার ও ২টি ছয়
মারেন মায়াঙ্ক। এদিনও শতরান মাঠে ফেলে এলেন তিনি। মায়াঙ্ক আউট হলে প্রথমে অধিনায়ক বিরাট কোহলি এবং পরে সহ-অধিনায়ক আজিঙ্কে রাহানের
সঙ্গে জুটি গড়ে ভারতের হাল ধরার চেষ্টা করেন পূজারা। কিন্তু কোহলি ২৩ এবং রাহানে মাত্র ১৮ রান করে আউট হন।
বড় রান করতে ব্যর্থ কোহলি এবং রাহানে। ৬ নম্বরে নেমে হনুমা বিহারি অবশ্য ভরসা যোগাচ্ছেন। ৩৯ রানে ক্রিজে রয়েছেন তিনি।
অজিদের হয়ে ২টি উইকেট নেন হ্যাজেলউড। একটিকরে উইকেট নেন স্টার্ক ও লিঁও। টেস্ট শুরুর দিন সকালে ফিটনেস টেস্টে পাস করতে
পারেন নি রবিচন্দ্রন অশ্বিন। প্রথম থেকেই দুই স্পিনার খেলানোর ভাবনাতে ছিল ভারতীয় টিম ম্যানেজমেন্ট। রবীন্দ্র জাদেজার সঙ্গে প্রথম একাদশে জায়গা
করে নেন কুলদীপ যাদব।প্রয়াত দ্রোণাচার্য কোচ রমাকান্ত আচরেকরকে শ্রদ্ধার্ঘ্য জানাতে এদিন ভারতীয় দলের সকলেই কালো ব্যান্ড পরে মাঠে নেমেছেন। ভারতের
পাশাপাশি অস্ট্রেলিয়া দলও কালো ব্যান্ড পরে খেলছে সিডনি টেস্ট। প্রাক্তন অজি ক্রিকেটার বিল ওয়াটসন প্রয়াত হয়েছেন। অন্যদিকে অস্ট্রেলিয়া দলে প্রথম
একাদশে দুটি পরিবর্তন হয়েছে। ওপেনার অ্যারোন ফিঞ্চ নেই। মার্কাস হ্যারিসের সঙ্গে ওপেন করবেন উসমান খোয়াজা। অন্যদিকে মিচেল মার্শের বদলে দলে
এসেছেন পিটার হ্যান্ডসকম্ব। সেই সঙ্গে দলে মার্নাস লাবুসচেঞ্জ। 