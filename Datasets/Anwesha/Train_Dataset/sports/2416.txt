পাক-ম্যাচে হার্দিককে পর পর ছয় মারতে দেখে অবাক মন্তব্য ভাই ক্রুনাল-এর 
পাকিস্তানের বিরুদ্ধে ভারত ম্যাচ হেরে গেলেও অসাধারণ ইনিংস উপহার দিয়ে সমর্থকদের মন জিতে নিয়েছেন হার্দিক পাণ্ড্য। অবশ্য মন জিতে
নেওয়ার কারণও রয়েছে যথেষ্ট। পরিস্থিতিটা মনে করলেই বুঝতে পারবেন। ফাইনাল ম্যাচ, সামনে চিরপ্রতিদ্বন্ধী পাকিস্তান, তার উপরে পাহাড় প্রমাণ রান তাড়া
করার চাপ। টপ অর্ডারের সব ব্যাটসম্যানরা ব্যর্থ হয়ে ফিরে গিয়েছেন প্যাভিলিয়নে। স্কোরবোর্ডে ৫ উইকেটে ৫৫। ঠিক তখনই ক্রিজে একটু একটু
করে নিজেকে মেলে ধরতে শুরু করলেন হার্দিক পাণ্ড্য। জেতার আশা ততক্ষণে ছেড়ে দিয়েছেন বহু ভারতীয় সমর্থক। কিন্তু হার্দিক-ই যেন বোঝাতে
চাইলেন, 'পিকচার আভি ভি বাকি হ্যায়।' উইকেটে শুধু টিকেই গেলেন তা নয়, সঙ্গে ভারতের রানের অঙ্কটাও বাড়াতে লাগলেন। অত চাপের
মধ্যেও পর পর তিন বলে তিনটে ছয় মেরে প্যাভিলিয়নে বসা বিরাট কোহলিকে দাঁড় করিয়ে দিলেন। বলা বাহুল্য, এত কিছুর পরেও
শেষরক্ষা হয়নি। জাদেজার সঙ্গে সামান্য ভুল বোঝাবুঝির কারণে রান আউট হয়ে ফিরতে হয় হার্দিককে। ভারত ম্যাচ হারলেও হার্দিকের এমন খেলা
দেখে অভিভূত হয়ে যান তাঁর ভাই ক্রুনাল পাণ্ড্য। ম্যাচের পরে টুইট করেন তিনি। টুইটে তিনি লেখেন 'ওকে এমন দৈত্যাকার ছক্কা
হাঁকাতে আগেও দেখেছি আমি। কিন্তু এ দিন যেটা খেলে গেল, তার মধ্যে একটা বিশেষ ব্যাপার ছিল।' বলা বাহুল্য, বিশেষ ব্যাপারটা
কী, তা আর ব্যাখ্যা করেননি ক্রুনাল। ব্যাখ্যা করার প্রয়োজনও পড়ে না। গর্বিত ভাই-এর এমন টুইটের প্রত্যুত্তরে কী বললেন হার্দিক, তা
অবশ্য জানা যায়নি। 