এশিয়ান কাপে ভারতকে হারানো কঠিন, বললেন সুনীল ছেত্রী 
নিজস্ব প্রতিবেদন : প্রাক্তন ভারত অধিনায়ক বাইচুং ভুটিয়া বলেছিলেন, এশিয়ান কাপে সুনীল ছেত্রীদের সম্ভবনা ফিফটি-ফিফটি। কার্যত পাহাড়ি বিছের এই
মন্তব্যের পরিপ্রেক্ষিতে বর্তমান ভারত অধিনায়ক সুনীল ছেত্রী বলে দিলেন আসন্ন এশিয়ান কাপে ভারতকে হারানো অত সহজ হবে না। রবিবার তাইল্যান্ডের
বিরুদ্ধে এশিয়ান কাপে অভিযান শুরু করছে ভারতীয় ফুটবল দল। সনীল ছেত্রী বলেন, আমি নিশ্চিত করে বলতে পারি যে এই এশিয়ান
কাপে আমাদের মুখোমুখি হয়ে আমাদেরকে হারানো অতটা সহজ হবে না। আমরা সেই দল যারা হারকে ঘৃণা করি। এবং সেটা সাম্প্রতিককালে
আমরা প্রমাণও করেছি। আমরা পরিকল্পনা মোতাবেক এগিয়ে চলেছি। সঙ্গে তিনি আরও বলেন, আমরা সবাই দারুণ উত্তেজিত রয়েছি মাঠে নামার
জন্য। আমি এবং গুরপ্রীত ছাড়া দলের সবাই প্রথমবার এশিয়ান কাপে মাঠে নামবে। প্রত্যেকেই এশিয়ান কাপের মতো আসরে নিজের সেরাটা দিতে
মরিয়া। দেশের জার্সিতে ৬৫ গোল করা ৩৪ বছর বয়সী সুনীল ছেত্রী দ্বিতীয়বার এশিয়ান কাপ খেলতে নামবেন। ২০১১ সালে দোহায় এশিয়ান
কাপে গ্রুপের তিনটি ম্যাচেই হেরেছিল ভারতীয় ফুটবল দল। স্কোয়াডে থাকলেও গতবার একটাও ম্যাচ খেলার সুযোগ হয়নি গুরপ্রীতের। তবে এবার প্রতিযোগিতা
শুরুর আগে ফিফা র্যাঙ্কিংয়ে ভারতের থেকে এগিয়ে থাকা চিন(৭৬) এবং ওমানের(৮২) বিরুদ্ধে প্রস্তুতি ম্যাচ খেলেছে ভারত। দুটি ম্যাচই গোলশূন্য ড্র
করে সুনীলরা। ভারতের হয়ে ১০৪টি ম্যাচ খেলেছেন সুনীল। এশিয়ান কাপে গ্রুপ পর্বে তিন ম্যাচ খেললেই বাইচুং ভুটিয়াকে স্পর্শ করবেন তিনি।
দেশের জার্সিতে ১০৭টি ম্যাচ খেলেন পাহাড়ি বিছে। এশিয়ান কাপে ভারতের গ্রুপে বাহরিন এবং সংযুক্ত আরব আমিরশাহি থাকলেও আপাতত তাইল্যান্ড ম্যাচকেই
ফোকাস করছে মেন ইন ল্বু। এপ্রসঙ্গে সুনীল বলেন,এখন আমাদের ফোকাসে তাইল্যান্ড ম্যাচ। এর বাইরে অন্য কিছু ভাবছি না। আমিরশাহি আর
বাহরিন ম্যাচ নিয়ে পরে ভাবব। তাইল্যান্ড খুব কঠিন দল। ওই ম্যাচ নিয়েই আমরা পরিকল্পনা করছি। 