ও হ্যাঁ! তুমিই স্লেজিং করেছ না? সৌজন্য সাক্ষাতে পন্থকে প্রশ্ন অজি প্রধানমন্ত্রীর 
নিজস্ব প্রতিবেদনঃ দিল্লির ২১ বছরের ছেলেটা রাতারাতিই যেন বিখ্যাত হয়ে গেলেন। আইপিএল-এ বোলারদের বেধড়ক ঠেঙিয়ে আগেই শিরোনামে এসেছিলেন ঋষভ
পন্থ। তারপর আন্তর্জাতিক দলে সুযোগ। গত বছর ইংল্যান্ডে শতরান। আর এবার অস্ট্রেলিয়ায় গিয়ে ব্যাগি গ্রিন-দের সঙ্গে পাল্লা দিয়ে স্লেজিং। দেশীয়
পত্রিকা, টোয়েন্টি ফোর ইন টু সেভেন নিউজ চ্যানেলগুলো তো বটেই, ঋষভ পন্থ শিরোনামে জায়গা করে নিয়েছেন আন্তর্জাতিক সংবাদ মাধ্যমগুলোতেও। এই
ক'দিনে তাঁর পরিচিতি এতটাই বেড়েছে যে মাত্র ৮টি টেস্ট খেলা ভারতীয় এই কিপারকে চিনে ফেলেছেন খোদ অস্ট্রেলিয়ার প্রধানমন্ত্রী। সৌজন্যে, অবশ্যই
অজি ক্যাপ্টেন পেন-এর সঙ্গে তাঁর বাকযুদ্ধ। দিন কয়েক আগের কথা। মেলবোর্ন টেস্টে স্লেজিংয়ের উত্তাপ উত্তপ্ত করেছিল ভারত-অস্ট্রেলিয়া টেস্টের বাতাবরণ। শুরুটা
যদিও করেছিলেন অজি অধিনায়ক টিম পেন-ই। প্রথমে রোহিত শর্মা, তারপর ঋষভ পন্থকে বেছে বেছে টার্গেট করেছিলেন পেন। সেই ভিডিয়ো সোশ্যাল
মিডিয়ায় ভাইরাল হওয়ার পরই তা শিরোনামে আসে। পরে স্লেজিংয়ের পাল্টা জবাব দিয়েছিলেন ঋষভও। ধোনির দলে ফেরা নিয়ে পন্থকে খুঁচিয়েছিলেন টিম
পেন। প্রত্যুত্তরে পেইন-কে 'টেম্পোরারি ক্যাপ্টেন' বলে স্লেজিং ফিরিয়েছিলেন পন্থ। যা নিয়ে পাতার পর পাতা লেখা প্রকাশিত হয়েছে অস্ট্রেলিয়ায়। ভারতেও। নতুন
বছরে ভারতীয় দল অজি প্রধানমন্ত্রীর বাসগৃহে পৌঁছলে তখনও উঠে আসে সেই প্রসঙ্গ। সৌজন্য সাক্ষাতে অজি প্রধানমন্ত্রী তুললেন পন্থের স্লেজিং-অধ্যায়। অস্ট্রেলিয়ার
প্রধানমন্ত্রী স্কট মরিসনকে ঋষভের সঙ্গে আলাপ করিয়ে দিতেই, তিনি এগিয়ে এসে বলেন, ও হ্যাঁ! তুমিই স্লেজিং করেছ না? যা শুনে
হেসে ফেলেন ভারতীয় দলের নবাগত উইকেট কিপার। যদিও পরে স্কট মরিসন ঋষভের প্রশংসা করে বলেন, তোমাকে স্বাগত। আমরা এমন প্রতিযোগিতাই
পছন্দ করি। এরপর আর কোনও কথা না বাড়িয়ে প্রধানমন্ত্রী ও তাঁর স্ত্রী-কে নতুন বছরের শুভেচ্ছা জানান ঋষভ পন্থ। 