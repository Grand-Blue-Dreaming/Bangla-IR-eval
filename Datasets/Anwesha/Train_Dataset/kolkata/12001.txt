মন্ত্রিত্ব দিলে দল ছাড়ার কথা বলেছিলেন কেন? ফেস অফে ভাঙলেন অনুব্রত 
নিজস্ব প্রতিবেদনঃ মন্ত্রী, বিধায়ক বা সাংসদ হতে চান না অনুব্রত মণ্ডল। কিন্তু কেন? জি ২৪ ঘণ্টার ফেস অফ অনুষ্ঠানে
এসে সেই রহস্যের উপর থেকে পর্দা তুললেন খোদ তৃণমূলের বীরভূমের জেলা সভাপতিই। বললেন, সংগঠনের কাজেই খুশি তিনি। ফেস অফ অনুষ্ঠানে
জি ২৪ ঘণ্টার এডিটর অনির্বাণ চৌধুরী অনুব্রতকে প্রশ্ন করেন, আপনি মন্ত্রী, বিধায়ক বা সাংসদ হতে চান না কেন? মন্ত্রিত্ব দিলে
বলেন, দল ছেড়ে দেব? কীসের ভয়? নাকি দায়িত্ব এড়িয়ে যেতে চান? অনুব্রতর জবাব, একটা বিধায়ক, সাংসদদের থেকেও আমার দায়িত্ব বেশি।
সাংসদ বা মন্ত্রী হলে বেশি মানুষকে আমি তার চারগুণ বেশি পাচ্ছি। সাংসদ, বিধায়ক হলে গ্যারেজ হয়ে যাব। আমায় দিদি কোনওদিনই
ফেরাননি। অনেক মানুষের সেবা করেছি। আপনাদের আশীর্বাদ থাকলে আরও পারব। পশ্চিমবঙ্গে তৃণমূল ৪২-এ ৪২ পাবে বলেও দাবি করলেন অনুব্রত মণ্ডল।
কিন্তু লোকসভা ভোটে ২২টি আসনে জেতার টার্গেট করেছে বিজেপি। আপনার জেলার আসনও রয়েছে? তৃণমূলের জেলা সভাপতির হুঁশিয়ারি,আমি কি চুড়ি পরে
আছি নাকি? আমার দু'হাতে চুড়ি আছে? ওরা ভাবছে ২৯৪টা বুথ দখল করবে। শুনুন, ২০১৬ সালে বীরভূম জেলায় খুন হয়নি। মানুষ
মরেনি। অন্য রাজ্য থেকে এসে ঝামেলা করার কথা কেউ ভেবে থাকলে ছেড়ে দেব না। ঝামেলা পাকানোর চেষ্টা করলে সে মূর্খের
স্বর্গের বাস করছে। যত লোক নিয়ে আসবে আমি তৈরি। আমাকে ওসব ভয়, গুলি দেখিয়ে লাভ হবে না। 