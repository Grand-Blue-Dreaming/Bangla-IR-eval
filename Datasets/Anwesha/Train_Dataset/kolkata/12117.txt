বৃষ্টি থেমে গিয়েছে, তাও জলের তলায় পানিহাটি পুরসভা, বাড়ছে ক্ষোভ 
বৃষ্টি থেমে গেছে। কিন্তু, জল যন্ত্রণা থেকে রেহাই পাচ্ছেন না পানিহাটির বিস্তীর্ণ অঞ্চলের মানুষ। পুরসভার দাবি, জল নামানোর জন্য
সবরকম ব্যবস্থা নেওয়া হয়েছে। কিন্তু বাস্তব ছবিটা একদম আলাদা। ক্ষোভে ফুঁসছেন দুর্গত মানুষ। পানিহাটির ১৯ নম্বর ওয়ার্ড। আনন্দনগর, সোদপুরের রামচন্দ্রপুর।
এই বিস্তীর্ণ এলাকা পুরোপুরি জলের তলায়। পরিস্থিতি এতটাই খারাপ যে নামাতে হয়েছে নৌকা। পানিহাটি পুরসভার চেয়ারম্যানের দাবি, প্রয়োজনীয় সব ব্যবস্থা
নেওয়া হয়েছে। কিন্তু কতটা ব্যবস্থা নেওয়া হয়েছে? জলবন্দি প্রায় ১০ হাজার মানুষ। পুরসভার যুক্তি, গঙ্গার জল ঢুকেই এই বিপত্তি। কিন্তু,
নিকাশি ব্যবস্থার সংস্কারের জন্য কী করা হয়েছে। এলাকার মানুষজন তো রীতিমতো ফুঁসছেন। সরব বিরোধীরাও। ত্রাণ নিয়েও রয়েছে বিস্তর অভিযোগ। এলাকাবাসীর
একটাই বক্তব্য, ভোটের আগে মেলে ঝুড়ি ঝুড়ি প্রতিশ্রুতি। কিন্তু ফিবছরের জল যন্ত্রণা নিয়ে কোনও হুঁশই নেই পুরসভার। 