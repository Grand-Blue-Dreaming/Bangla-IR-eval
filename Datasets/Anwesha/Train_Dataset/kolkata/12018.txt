মুকুল রায়ের দোরে দিল্লির পেয়াদা 
নিজস্ব প্রতিবেদনঃ মুকুল রায়কে কেন্দ্রীয় নিরাপত্তা দেওয়ার সিদ্ধান্ত স্বরাষ্ট্র মন্ত্রকের। রাজ্যসভার সদস্যপদ ছাড়লেও মুকুল পাচ্ছেন ওয়াই প্লাস ক্যাটাগরির নিরাপত্তা।
এর ফলে মুকুলের নিরাপত্তায় সর্বক্ষণ ১২ জন কেন্দ্রীয় জওয়ান মোতায়েন থাকবেন। সূত্রের খবর, মুকুলের নিরাপত্তায় সিআইএসএফ বা আইটিবিপি-র জওয়ানদের রাখা
হতে পারে। দেশের ভিভিআইপিদের নিরাপত্তার দায়িত্বে থাকে সিআরপিএফ। বর্তমানে ভিভিআইপি নিরাপত্তার বহরে জওয়ান বাড়ন্ত তাদের হাতে। ফলে মুকুলের নিরাপত্তার দায়িত্ব
শেষ পর্যন্ত ইন্দো - তিব্বত বর্ডার পুলিশের হাতেও যেতে পারে। মুকুল রায় জানিয়েছেন, তৃণমূল ছাড়ার আগেই তিনি রাজ্যের নিরাপত্তা ছেড়ে
দিয়েছিলেন।বদলে, স্বরাষ্ট্র মন্ত্রকের কাছে নিরাপত্তার আবেদন জানিয়েছিলেন তিনি। সম্প্রতি দেশের অন্যত্র বাহিনী প্রয়োজন বলে জানিয়ে দার্জিলিং থেকে কেন্দ্রীয় বাহিনী তুলে
নিয়েছে কেন্দ্রীয় স্বরাষ্ট্রমন্ত্রক। তার পরও মুকুলের এহেন নিরাপত্তায় প্রশ্ন তুলছে তৃণমূল। তাদের প্রশ্ন, রাজ্যের চেয়েও কি ব্যক্তির নিরাপত্তা বড়? তৃণমূলের
মহাসচিব পার্থ চট্টোপাধ্যায়ের কটাক্ষ, পাহাড় থেকে বাহিনী তুলে নেওয়া হচ্ছে। অথচ বিজেপির নেতানেত্রীরা নিরাপত্তা পাচ্ছেন। কেন্দ্রীয় বাহিনী বিজেপির নিরাপত্তা বাহিনীতে
পরিণত হয়েছে! বিজেপির রাজ্যসভাপতি দিলীপ ঘোষ বলেন, এরাজ্যে বিরোধীদের উপরে আক্রমণ হচ্ছে। আমি নিজেও হামলার শিকার। মুকুলবাবুও নিরাপত্তাহীনতায় ভুগছিলেন। তাই
নিরাপত্তাবাহিনী চেয়েছিলেন। 