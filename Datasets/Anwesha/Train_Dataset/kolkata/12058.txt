রাম নিয়ে রবিবার লঙ্কাকাণ্ড! মুখোমুখি বিজেপি-তৃণমূল 
রাম নিয়ে বাংলায় শুরু হয়ে গিয়েছে লঙ্কাকাণ্ড। গতবার ফাঁকা মাঠে গোল করেছিল গেরুয়া শিবির। তবে এবার আর তা হচ্ছে
না। এবারই প্রথম রাম নবমীর মিছিল করতে চলেছে তৃণমূল। রাজ্যজুড়ে পাঁচশোটি শোভাযাত্রা করার ঘোষণা করেছে বিশ্ব হিন্দু পরিষদ।রাজ্যের সর্বত্র শোভাযাত্রা
করবে তারা। অস্ত্র নিয়ে ইতিমধ্যেই উত্তপ্ত বাক্যবিনিময় হয়েছে দুই শিবিরের মধ্যে। বছরখানেক আগেও রাম ছিলেন গোবলয়ের আরাধ্য। গেরুয়া শিবিরের শক্তিবৃদ্ধির
সঙ্গে সঙ্গে বঙ্গেও জাঁকিয়ে বসেছে রামের মহিমা। তা বলে রামকে নিয়ে টানাটানি! এজিনিস কস্মিনকালেও ভাবেনি বাঙালি। রবিবার রাম নবমীর শোভাযাত্রা
নিয়ে বিজেপি ও তৃণমূল শিবিরে শুরু হয়ে গিয়েছে জোর লড়াই। এই প্রথম শোভাযাত্রা বের করতে চলেছে তৃণমূল। দলনেত্রীর নির্দেশে পুলিসের
অনুমতি নিয়েই মিছিল করবেন তৃণমূল নেতা-কর্মীরা। রাজ্যের বিভিন্নপ্রান্তে রাম নবমীর শুভেচ্ছা জানিয়ে ব্যানারও টাঙিয়েছে শাসক দল। শনিবার ভূকৈলাস মন্দিরে গিয়ে
রাম নবমীর সূচনা করে এসেছেন ফিরহাদ হাকিম। তিনি বলেছেন,রাম দিলীপ ঘোষের সম্পত্তি নয়। সল্টলেকের দুটি জায়গায় রাম পুজোয় অংশ নেবেন
সুজিত বোস। বিকেলে শোভাযাত্রায় থাকবেন। বাগবাজারে শোভাযাত্রায় অংশ নেবেন সঞ্জয় বক্সি ও সমর বক্সি। কাঁকুরগাছিতে পুজোয় যাবেন রাজ্যে মন্ত্রী সাধন
পান্ডে। পিছিয়ে নেই বিজেপিও। গতবারই দু'হাতে অস্ত্র নিয়ে খড়গপুরে শোভাযাত্রায় অংশ নিয়ে চ্যালেঞ্জ ছুড়েছিলেন বিজেপির রাজ্য সভাপতি দিলীপ ঘোষ। এবারও
তার ব্যতিক্রম হবে না। গদা নিয়ে শোভাযাত্রায় হাঁটবেন দিলীপ। এছাড়া বিজেপির ছোট-বড় সব নেতাই অংশ নেবেন শোভাযাত্রায়। খড়গপুরে সকাল আটটা
থেকেই শুরু হয়ে যাচ্ছে দিলীপ ঘোষের রাম নবমীর কর্মসূচি। গোটা দিনে তিনটি জায়গায় থাকবেন দিলীপবাবু। হুগলির চূচূড়ায় রাম নবমীর যাত্রায়
অংশ নেবেন রাহুল সিনহা। বাগবাজারে শোভাযাত্রায় থাকবেন মুকুল রায়। বীরভূমের রামপুরে রাম নবমী যাত্রায় অংশ নেবেন লকেট চট্টোপাধ্যায়। বিশ্ব হিন্দু
পরিষদের দাবি, রাজ্যে অন্তত পাঁচশোটি শোভাযাত্রার আয়োজন করা হয়েছে। অস্ত্র নিয়ে কাউকে মিছিলে আসতে না বলা হয়েছে। তবে বিভিন্ন জায়গায়
ইতিমধ্যেই অস্ত্রের আস্ফালন দেখা গিয়েছে। রবিবারও অস্ত্র দেখা যেতে পারে। মুখ্যমন্ত্রী মমতা বন্দ্যোপাধ্যায় ইতিমধ্যেই প্রশাসনকে নির্দেশ দিয়েছেন, চিরাচরিতভাবে যারা অস্ত্র
নিয়ে মিছিল করছে, শুধুমাত্র তাদেরই অনুমতি দেওয়া হবে। বিজেপির রাজ্য সভাপতি আবার পাল্টা জানিয়েছেন, অস্ত্র নিয়ে মিছিল হবেই। সবমিলিয়ে রামকে
নিয়ে শুরু হয়েছে দক্ষযজ্ঞ। 