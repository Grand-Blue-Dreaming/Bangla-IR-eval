'রাফাল নিয়ে ২০ মিনিট আমার সঙ্গে আলোচনায় বসুক প্রধানমন্ত্রী' চ্যালেঞ্জ ছুড়লেন রাহুল 
নিজস্ব প্রতিবেদনঃ বুধবার রাহুল যে ক'টা শট গোলপোস্ট লক্ষ্য করে মেরেছেন, বেশ দক্ষতার সঙ্গে বাঁচিয়েছেন অরুণ জেটলি। কোনওটা আবার
নিজেই উপরে উঠে গিয়ে কংগ্রেসের গোলপোস্টে বল ছুড়ে দিয়েছেন। এভাবেই দিনভর সংসদে রাফাল নিয়ে টানটান রাহুল-জেটলির দ্বৈরথ দেখল দেশবাসী। তবে,
এ দিনের মতো লড়াই থামলেও, ঘণ্টা খানেক পর সাংবাদিক বৈঠক ডেকে কার্যত ফাঁকা মাঠেই গোল দিলেন রাহুল গান্ধী। সংসদে রাফাল
নিয়ে রাহুল গান্ধীর চোখা চোখা প্রশ্নের প্রত্যয়ী সুরে জবাব দেন অরুণ জেটলি। সেই রেশ টেনে সাংবাদিক বৈঠকে রাহুল গান্ধী বলেন,
রাফালের দাম যখন গোপনীয়, অরুণ জেটলি কীভাবে ৫৮ হাজার কোটি টাকার দাম উল্লেখ করলেন সংসদে। নিজেই হিসেব দেখিয়ে দিলেন একটি
রাফালের দাম কত? রাহুল বলেন, ৩৬ টি রাফাল ১৬০০ কোটি টাকায় কেনা হলে ৫৮ হাজার কোটি টাকাই হচ্ছে। এমনকি সংসদে
অরুণ জেটলির মন্তব্যের অডিয়ো ক্লিপও শোনান তিনি। সাংবাদিক বৈঠকে রাফালের দাম নিয়ে রাহুল বলেন, ৫২৬ কোটি টাকার রাফাল ১৬০০ কোটি
টাকায় কেনা হয়েছে কার নির্দেশে, তা জানাতে হবে মোদী সরকারকে। নিজেই অপশন দিয়ে বলেন, প্রধানমন্ত্রী না বায়ুসেনা কার নির্দেশে এই
চুক্তি হয়েছে। যদি বায়ুসেনার নির্দেশে হয়, তা হলে দাম নিয়ে কোনও মতামত পোষণ করেছিল কিনা তা জানাতে হবে কেন্দ্রকে। এ
দিন ফের যৌথ সংসদীয় কমিটির তদন্তের দাবি করেন রাহুল গান্ধী। ভারতীয় যুদ্ধবিমান সংস্থা হ্যালের যেখানে ৭০ বছরের অভিজ্ঞতা রয়েছে, কোনও
অভিজ্ঞতা ছাড়াই কীভাবে অনিল অম্বানীর সংস্থাকে অংশীদারিত্ব তুলে দেওয়া হল সে নিয়ে ফের সওয়াল করেন রাহুল গান্ধী। তাঁর অভিযোগ, অঅ
(সংসদে অনিল অম্বানীর নতুন নাম)- ৪৫ হাজার কোটি টাকার ঋণে জর্জরিত। রাফালের বরাত পাইয়ে দিয়ে তাঁর পকেটে ৩০ হাজার কোটি
টাকা পুরে দিয়েছেন নরেন্দ্র মোদী। সংসদে রাফাল নিয়ে আলোচনায় প্রধানমন্ত্রী ভয় পান বলে দাবি কংগ্রেস সভাপতির। তাই বারবার অরুণ জেটলিকে
সামনে এগিয়ে দিচ্ছেন তিনি। তৃণমূল সাংসদ সৌগত রায় তো বলেই ফেলেন, প্রধানমন্ত্রী মেঘনাদের মতো মেঘের আড়াল থেকে লড়ছেন! সাংবাদিক বৈঠকে
ফের প্রধানমন্ত্রীর সাক্ষাৎকার নিয়ে সমালোচনা করতে দেখা গিয়েছে তাঁকে। প্রধানমন্ত্রী ওই সাক্ষাৎকারে দাবি করেন, রাফাল নিয়ে অভিযোগ ব্যক্তি নরেন্দ্র মোদীর
বিরুদ্ধে নয়, সরকারের বিরুদ্ধে। রাহুল বলেন, রাফাল নিয়ে প্রশ্ন তাঁকেই করা হচ্ছে, জবাব দিন প্রধানমন্ত্রী। এ দিন কার্যত চ্যালেঞ্জ ছুড়ে
রাহুল বলেন, প্রধানমন্ত্রী ২০ মিনিট আমার সঙ্গে রাফাল আলোচনায় বসুক। কিন্তু তাঁর সে সাহস নেই। বলে রাখি, আগামিকালও সংসদ রাফাল
নিয়ে উত্তাল থাকবে। ইতিমধ্যে সংসদে আলোচনায় সব সাংসদের উপস্থিত থাকার জন্য হুইপ জারি করেছে কংগ্রেস। 