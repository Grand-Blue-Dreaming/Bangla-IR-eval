মিথ্যে তথ্যের ভিত্তিতে রাফাল রায়! পুনর্বিবেচনার জন্য ফের সুপ্রিম কোর্টে যশবন্ত-অরুণ শৌরিরা 
আজ অরুণ শৌরিরা আদালতে যে আবেদন দাখিল করেন, তাতে সুপ্রিম কোর্টের রায়ের পুনর্বিবেচনার দাবি জানানো হয়েছে। ওই আবেদনে অভিযোগ
করা হয়েছে, মুখবন্ধ খামে কেন্দ্রের পেশ করা তথ্যে অনেক ত্রুটি ছিল নিজস্ব প্রতিবেদনঃ রাফাল নিয়ে সুপ্রিম কোর্টের রায়ের পুনর্বিবেচনার আর্জি
জানিয়ে ফের আদালতে দ্বারস্থ হলেন প্রাক্তন কেন্দ্রীয় মন্ত্রী যশবন্ত সিনহা, অরুণ শৌরি ও আইনজীবী প্রশান্ত ভূষণ। রাফাল ইস্যু নিয়ে কেন্দ্রের
বিরুদ্ধে যে অভিযোগ করা হয়েছিল গত ১৪ ডিসেম্বর কার্যত খারিজ করে দেয় সুপ্রিম কোর্ট। প্রধান বিচারপতি রঞ্জন গগৈয়ের বেঞ্চ জানায়,
রাফাল চুক্তির প্রক্রিয়ায় কোনও সন্দেহ নেই। মুখবন্ধ খামে যে তথ্য কেন্দ্র রাখে, তা দেখে সন্তুষ্টি প্রকাশ করে সুপ্রিম কোর্ট। রাফালের
দামের বিষয়ে নির্ধারণ করা আদালতের কাজ নয় বলে জানান প্রধান বিচারপতি রঞ্জন গগৈ। পাশাপাশি এও বলা হয়, অংশীদার নির্বাচনের ক্ষেত্রে
সরকারের ভূমিকা ছিল না। সুপ্রিম কোর্টে 'ক্লিনচিট' মেলার পর লোকসভার নির্বাচনের আগে কিছুটা স্বস্তি মেলে বিজেপির। কিন্তু নতুন বছরের শুরুতেই
ফের রাফাল নিয়ে মোদী সরকারকে চাপ বাড়াতে আদাজল খেয়ে নেমে পড়ল কংগ্রেস। আজ অরুণ শৌরিরা আদালতে যে আবেদন দাখিল করেন,
তাতে সুপ্রিম কোর্টের রায়ের পুনর্বিবেচনার দাবি জানানো হয়েছে। ওই আবেদনে অভিযোগ করা হয়েছে, মুখবন্ধ খামে কেন্দ্রের পেশ করা তথ্যে অনেক
ত্রুটি ছিল। 'মিথ্যে তথ্যের' উপর নির্ভর করেই সুপ্রিম কোর্টের রায় এসেছে। কেন্দ্রের এই পদক্ষেপে সুপ্রিম কোর্টের অবমাননা হয়েছে বলে উল্লেখ
করা হয়। সর্বসমক্ষে রাফালের বিচার প্রক্রিয়ার আবেদন জানান অরুণ শৌরিরা। আদালতের পাশাপাশি এ দিন সংসদের দুই কক্ষে রাফাল নিয়ে সরগরম
শুরু করে বিরোধীরা। এ দিন কংগ্রেস বিস্ফোরক অভিযোগ করেছে, রাফালের গুরুত্বপূর্ণ নথি রয়েছে প্রাক্তন কেন্দ্রীয় প্রতিরক্ষামন্ত্রী তথা গোয়ার মুখ্যমন্ত্রী মনোহর
পররীকরের বেডরুমে! তার জন্যই নাকি গোয়ার মুখ্যমন্ত্রীর পদ থেকে সরাতে পারছে না বিজেপি। এ দিন সংসদে যৌথ সংসদীয় কমিটিতে রাফাল
বিষয়টি পাঠানোর ফের দাবি তোলে কংগ্রেস। কংগ্রেস নেতা মল্লিকার্জুন খাড়গে বলেন, সংসদে এ নিয়ে আলোচনা হবে। জেপিসি-র দাবি জানাচ্ছি আমরা।
আজ সংসদে রাফাল বিষয়ে আলোচনায় অংশগ্রহণ করতে পারেন কংগ্রেস সভাপতি রাহুল গান্ধীও। 