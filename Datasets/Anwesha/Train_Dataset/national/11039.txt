সবরীমালায় ইতিহাস, সব বাধা অগ্রাহ্য করে মন্দিরে প্রবেশ করলেন দুই মহিলা! 
নিজস্ব প্রতিবেদন : নতুন বছরের দ্বিতীয় দিনেই সবরীমালায় ইতিহাস। সব বাধা অগ্রাহ্য করে মন্দিরে প্রবেশ করলেন ৫০ অনূর্ধ্ব দুই
মহিলা। পুলিস সূত্রে খবর, এদিন ভোরে চল্লিশোর্ধ্ব দুই মহিলা মন্দিরের ভিতরে প্রবেশ করেন। পুলিসের সাহায্যেই তাঁরা মন্দিরের ভেতর প্রবেশ করেন
বলে জানা যাচ্ছে। মধ্য রাত থেকে তাঁরা পাহাড়ে ওঠা শুরু করেন। শেষ পর্যন্ত ভোর তিনটে বেজে ৪৫ মিনিটে আয়াপ্পার দর্শন
করে পথ্রনা জানান ওই দুই মহিলা। কেরলের বাসিন্দা দুই মহিলার নাম বিন্দু এবং কণকদুর্গা বলে জানা যাচ্ছে। উল্লেখ্য সবরীমালা মন্দিরে
১০ থেকে ৫০ বছর বয়সী মহিলারা প্রবেশ করতে পারতেন না। ঋতুমতী মহিলাদের মন্দিরে প্রবেশ বন্ধ- এই রীতি চলে আসছিল সবরীমালায়।
কিন্তু সব বয়সের মহিলারা এবার থেকে সবরীমালা মন্দিরে প্রবেশ করতে পারবেন বলে ঐতিহাসিক রায় দিয়েছে সুপ্রিম কোর্ট। দেশের শীর্ষ আদালতের
রায়ের পর দেখা গিয়েছে গত তিন মাসে বার বার মহিলাদের সবরীমালা মন্দিরে প্রবেশের চেষ্টা হলেও বিক্ষোভের মুখে পড়তে হয়েছে তাঁদের।
প্রবল বিক্ষোভের মুখে ফিরে আসতে বাধ্য হয়েছেন বিভিন্ন সময়ে। এর আগে রূপান্তরকামীরাও মন্দিরে প্রবেশে বাধা পেয়েছেন। কিন্তু শেষ পর্যন্ত এবার
মন্দিরে প্রবেশ করতে সফল হলেন দুই সাহসী মহিলা। কেরল সরকার সুপ্রিম কোর্টের রায়ের পর থেকেই প্রচেষ্টা চালিয়ে যাচ্ছিল। বুধবার ভোর
রাতে কেরলের দুই বাসিন্দা বিন্দু (৪২) এবং কনকদুর্গা (৪৪) যখন মন্দিরে প্রবেশ করছেন ভিডিওতে দেখা যায় পুরুষ ভক্তরা কেউই বাধা
দেন নি। ফলে তাঁদেরকে কোনওরকম বাধার মুখোমুখি হতে হয়নি। যদিও অনেকের দাবি তাঁরা মন্দিরের গর্ভগৃহে প্রবেশ করতে পারেননি। কিন্তু দুই
মহিলার দাবি তাঁদের সঙ্গে কোনও পুলিস ছিল না এবং তাঁরা আয়াপ্প দর্শন করেছেন। 