নাথান লায়ন (অস্ট্রেলিয়ান ক্রিকেটার)

নাথান লিয়ন (ইংরেজি: Nathan Lyon; জন্ম: ২০ নভেম্বর, ১৯৮৭) নিউ সাউথ ওয়েলসের ইয়াংয়ে জন্মগ্রহণকারী প্রথিতযশা অস্ট্রেলীয় আন্তর্জাতিক ক্রিকেটার। ২০১৫ সালে অস্ট্রেলীয় অফ-স্পিনার হিসেবে হিউ ট্রাম্বলের ১৪১ টেস্ট উইকেট লাভের রেকর্ড অতিক্রম করেন। এরপূর্বে ম্যানুকা ওভালে চার বছর মেয়াদী শিক্ষানবিসীকাল সমাপণ করে অ্যাডিলেড ওভালের মাঠের কর্মকর্তা দলের সদস্য হিসেবে কাজ করেছেন।[৪][৫]

প্রারম্ভিক জীবন
এসিটি ক্রিকেটের অনূর্ধ্ব-১৭ ও অনূর্ধ্ব-১৯ দলে অংশগ্রহণের উদ্দেশ্যে কৈশোরে তিনি ইয়াং থেকে ক্যানবেরায় যাত্রা করেন।[৬] শ্রেণীভিত্তিক ক্রিকেটে ওয়েস্টার্ন ডিস্ট্রিক্টস ও ক্যানবেরা বিশ্ববিদ্যালয় ক্রিকেট ক্লাবের হয়ে অংশগ্রহণ করেন। ২০০৮ সালে ক্রিকেট অস্ট্রেলিয়া কাপে এসিটি কমেটসের পক্ষাবলম্বন করে দক্ষিণ অস্ট্রেলীয় দ্বিতীয় একাদশের বিপক্ষে দিনের একমাত্র উইকেট লাভ করেন নাথান লায়ন।[৭] কমেটসের সাথে থাকাবস্থায় লায়ন অধিনায়ক, পরবর্তীতে অধিনায়ক-কোচ মার্ক হিগসের পরামর্শ পান। হিগস তার স্পিন বোলিংকে সঠিক পথে পরিচালনা করতে ও ফিল্ডিং সাজাতে সহায়তা করতেন। কমেটস থেকে চলে যাওয়া স্বত্ত্বেও তিনি হিগসের সহায়তার কথা কৃতজ্ঞচিত্তে স্মরণপূর্বক যোগাযোগ রক্ষা করতেন।[৮]

খেলোয়াড়ী জীবন
২৬ জুলাই, ২০১১ তারিখে শ্রীলঙ্কা সফরের জন্য অস্ট্রেলিয়া টেস্ট ক্রিকেট দলের অন্যতম সদস্যরূপে লায়ন মনোনীত হন।[৯] পাইকিয়াসোথি সারাভানামুত্তু স্টেডিয়ামে অনুষ্ঠিত তিনদিনের প্রস্তুতিমূলক খেলায় তিনি শ্রীলঙ্কা বোর্ড একাদশের বিরুদ্ধে দুই উইকেট লাভ করেন।[১০] অতঃপর ৩১ আগস্ট, ২০১১ তারিখে গালেতে অনুষ্ঠিত টেস্টের মাধ্যমে অভিষেক ঘটে নাথান লায়নের। ১ সেপ্টেম্বর, ২০১১ তারিখে তিনি তার নিজস্ব প্রথম বলেই প্রথম উইকেট লাভ করেন। কুমার সাঙ্গাকারাকে আউটের মাধ্যমে দ্বিতীয় অস্ট্রেলীয় ও বিশ্বের মধ্যে চতুর্দশ খেলোয়াড় হিসেবে টেস্ট ক্রিকেটে প্রথম বলেই প্রথম উইকেট লাভ করার বিরল গৌরব অর্জন করেন।[১১] প্রথম ইনিংসে ৩৪ রানে ৫ উইকেট লাভ করার মাধ্যমে বিশ্বের ১৩১তম খেলোয়াড় হিসেবে অভিষেক টেস্টে পাঁচ উইকেট লাভ করেন।