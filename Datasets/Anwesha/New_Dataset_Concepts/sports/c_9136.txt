চেষ্টীয় স্নায়ুকোষ রোগ  ( 'মোটর নিউরন' রোগ )
চেষ্টীয় স্নায়ুকোষ রোগসমূহ (ইংরেজি Motor Neuron Diseases, সংক্ষেপে MNDs) বলতে কতগুলি বিরল স্নায়বিক অবক্ষয়মূলক রোগের বা বিকারের একটি দলকে বোঝায়, যেগুলি কেবলমাত্র দেহের চেষ্টীয় স্নায়ুকোষগুলিকে আক্রমণ করে, যে স্নায়ুকোষগুলি দেহের ঐচ্ছিক পেশীগুলিকে নিয়ন্ত্রণ করে থাকে।[১][২] এগুলির মধ্যে আছে পেশীক্ষয়মূলক পার্শ্বিক কাঠিন্য রোগ (amyotrophic lateral sclerosis, সংক্ষেপে ALS), ক্রমাবনতিশীল সুষুম্নাশীর্ষ পক্ষাঘাত (progressive bulbar palsy, সংক্ষেপে PBP), ছদ্ম-সুষুম্নাশীর্ষ পক্ষাঘাত (pseudobulbar palsy), ক্রমাবনতিশীল পেশী শীর্ণতা (progressive muscular atrophy, সংক্ষেপে PMA), প্রাথমিক পার্শ্বিক কাঠিন্য রোগ (primary lateral sclerosis, সংক্ষেপে PLS), এবং একাঙ্গিক পেশীক্ষয় (monomelic amyotrophy, সংক্ষেপে MMA)। এছাড়া আরও কিছু বিরলতর প্রকারের রোগ আছে, যেগুলি পেশীক্ষয়মূলক পার্শ্বিক কাঠিন্য রোগের অনুরূপ।

চেষ্টীয় স্নায়ুকোষ রোগগুলিতে শিশু ও প্রাপ্তবয়স্ক উভয়েই আক্রান্ত হতে পারে।[৩][৪] যদিও প্রতিটি চেষ্টীয় রোগের পরিণাম ভিন্ন, তবুও সামগ্রিকভাবে সবগুলিই নড়ন-চড়ন ও চলন সংশ্লিষ্ট উপসর্গ (মূলত পেশীর দুর্বলতা) সৃষ্টি করে।[৫] আপাতদৃষ্টিতে এই রোগগুলির বেশিরভাগই কোনও অজ্ঞাত কারণে হঠাৎ হয়ে থাকে।, তবে কতগুলি রোগ বংশগত উত্তরাধিকার সূত্রে হয়ে থাকে।[২] উত্তরাধিকার সূত্রে প্রাপ্ত রোগগুলির উপরে গবেষণা করে অনেকগুলি বংশাণু বা জিন আবিষ্কৃত হয়েছে (যেমন SOD1 বংশাণু), যেগুলি এই রোগগুলি সৃষ্টি হবার কারণ অনুধাবনে গুরুত্বপূর্ণ বলে মনে করা হয়।[৬]

চেষ্টীয় স্নায়ুকোষ রোগগুলির লক্ষণ-উপসর্গগুলি জন্মের সময়েই দেখা যেতে পারে কিংবা এগুলি পরবর্তী জীবনে ধীরে ধীরে প্রকাশ পেতে পারে। বেশিরভাগ রোগেই সময়ের সাথে সাথে রোগীর অবস্থার ক্রমাগত অবনতি হতে থাকে। কিছু কিছু চেষ্টীয় স্নায়ুকোষ রোগ যেমন পেশীক্ষয়মূলক পার্শ্বিক কাঠিন্য রোগে রোগীর সম্ভাব্য আয়ু হ্রাস পায়, তবে অন্য অনেকগুলিতে তা হয় না।[২] বর্তমানে এই রোগগুলির সিংহভাগের জন্যই কোনও অনুমোদিত চিকিৎসা নেই, এবং রোগীদেরকে মূলত উপসর্গভিত্তিক প্রশমনমূলক সেবা প্রদান করা হয়।