অ্যারন ফিঞ্চ  ( অস্ট্রেলিয়ান ক্রিকেটার )
অ্যারন জেমস ফিঞ্চ (ইংরেজি: Aaron James Finch; জন্ম: ১৭ নভেম্বর, ১৯৮৬) ভিক্টোরিয়া প্রদেশের কোল্যাকে জন্মগ্রহণকারী অস্ট্রেলীয় ক্রিকেটার। বর্তমানে তিনি ভিক্টোরিয়া, মেলবোর্ন রেনেগ্যাডস এবং অস্ট্রেলিয়া জাতীয় ক্রিকেট দলে খেলছেন। তন্মধ্যে টুয়েন্টি২০ আন্তর্জাতিকে দলের অধিনায়কের দায়িত্বে রয়েছেন। ডানহাতি ব্যাটসম্যান ফিঞ্চ ২০০৬ সালে শ্রীলঙ্কায় অনুষ্ঠিত অনূর্ধ্ব-১৯ ক্রিকেট বিশ্বকাপে খেলেছেন।[১] মূলতঃ তিনি শীর্ষ সারির ব্যাটসম্যান। কিন্তু ক্লাব ক্রিকেটে গিলংয়ের পক্ষে এর পূর্বেই মাঠে নামেন। এছাড়াও, কাউন্টি ক্রিকেটে ইয়র্কশায়ারের প্রতিনিধিত্ব করছেন।

বর্তমানে তিনি টুয়েন্টি২০ আন্তর্জাতিকের এক ইনিংসে ১৫৬ রান করে সর্বোচ্চ রান সংগ্রহকারী হিসেবে পরিচিতি পেয়েছেন।

খেলোয়াড়ী জীবন
২০০৯/১০ মৌসুমে নিজ রাজ্যদলের পক্ষে খেলার সুযোগ পান। প্রথম-শ্রেণীর ক্রিকেটে তাসমানিয়ার বিপক্ষ প্রথম সেঞ্চুরি করেন ১০২ রান করে। ৩য় উইকেটে ডেভিড হাসি’র সাথে ২১২ রানের জুটি গড়েন।

১৪ জুন, ২০১১ তারিখে মেলবোর্ন ক্রিকেট গ্রাউন্ডে অনুষ্ঠিত টুয়েন্টি২০ আন্তর্জাতিক খেলায় ইংল্যান্ডের বিপক্ষে ম্যান অব দ্য ম্যাচ পুরস্কার লাভ করেন। ২৯ আগস্ট, ২০১৩ তারিখে ফিঞ্চ টুয়েন্টি২০ আন্তর্জাতিকে নতুন রেকর্ড গড়েন। সাউদাম্পটনের রোজ বোল মাঠে ইংল্যান্ডের বিপক্ষে মাত্র ৬৩ বলে ১৫৬ রান করে ক্রিকেট বিশ্বকে তাক লাগিয়ে দেন তিনি। ইনিংসটিতে ১৪টি ছক্কার মার ছিল যা একটি রেকর্ড ও ১১টি চার ছিল। এরফলে নিউজিল্যান্ডের ব্রেন্ডন ম্যাককুলামের ১২৩ রানের পূর্বেকার রেকর্ডটি ম্লান হয়ে যায়।[২]

পুনেতে ৭২
২০১৩-১৪ অস্ট্রেলিয়া ক্রিকেট দলের ভারত সফর এ পুনে একদিবসীয়তে তিনি ৭২ রানের দুরন্ত ইনিংস খেলেন। অস্ট্রেলিয়ার জয় আসে এই ম্যাচে।

বেঙ্গালুরুতে ৯৪
২০১৭-১৮ অস্ট্রেলিয়া ক্রিকেট দলের ভারত সফর এ ব্যাঙ্গালুরু একদিবসীয়তে তিনি ৯৪ রানের দুরন্ত ইনিংস খেলেন। সিরিজে অস্ট্রেলিয়ার একমাত্র জয়টি আসে এই ম্যাচে।

রাঁচিতে ৯৩
২০১৮-১৯ অস্ট্রেলিয়া ক্রিকেট দলের ভারত সফর এ রাঁচি একদিবসীয়তে তিনি ৯৩ রানের দুরন্ত ইনিংস খেলেন। সিরিজে অস্ট্রেলিয়ার প্রথম জয়টি আসে এই ম্যাচে। গোটা সিরিজ অস্ট্রেলিয়া জেতে ৩-২ ব্যাবধানে।

ক্রিকেট বিশ্বকাপ
২০১৫ সালের ক্রিকেট বিশ্বকাপ প্রতিযোগিতায় অংশগ্রহণের লক্ষ্যে ১১ জানুয়ারি, ২০১৫ তারিখে ক্রিকেট অস্ট্রেলিয়া কর্তৃপক্ষ অস্ট্রেলিয়া দলের ১৫-সদস্যের চূড়ান্ত তালিকা জনসমক্ষে প্রকাশ করে।[৩] তিনিও দলের অন্যতম সদস্য মনোনীত হন। ১৪ ফেব্রুয়ারি, ২০১৪ তারিখে গ্রুপ-পর্বে ইংল্যান্ড দলের বিপক্ষে প্রথম খেলায় অংশগ্রহণ করেন। উদ্বোধনী ব্যাটসম্যান হিসেবে মাঠে নেমে শূন্য রানে বেঁচে যান ফিঞ্চ। পরবর্তীতে তিনি ১২৮ বলে ১৩৫ রান তোলে নিজস্ব ৬ষ্ঠ ওডিআই সেঞ্চুরি করেন।
