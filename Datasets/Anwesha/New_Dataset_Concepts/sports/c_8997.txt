ভারত জাতীয় ফুটবল দল
ভারত জাতীয় ফুটবল দল (হিন্দি: भारतीय राष्ट्रीय फुटबॉल टीम, ইংরেজি: India national football team) হচ্ছে আন্তর্জাতিক ফুটবলে ভারতের প্রতিনিধিত্বকারী পুরুষদের জাতীয় দল, যার সকল কার্যক্রম ভারতের ফুটবলের সর্বোচ্চ নিয়ন্ত্রক সংস্থা সর্ব ভারতীয় ফুটবল ফেডারেশন দ্বারা নিয়ন্ত্রিত হয়। এই দলটি ১৯৪৮ সাল হতে ফুটবলের সর্বোচ্চ সংস্থা ফিফার এবং ১৯৫৪ সাল হতে তাদের আঞ্চলিক সংস্থা এশিয়ান ফুটবল কনফেডারেশনের সদস্য হিসেবে রয়েছে। ১৯৩৮ সালের ৩রা সেপ্টেম্বর তারিখে, ভারত প্রথমবারের মতো আন্তর্জাতিক খেলায় অংশগ্রহণ করেছে; অস্ট্রেলিয়ার সিডনিতে অনুষ্ঠিত উক্ত ম্যাচে ভারত অস্ট্রেলিয়ার কাছে ৫–৩ গোলের ব্যবধানে পরাজিত হয়েছে।

নীল বাঘ নামে পরিচিত এই দলটি বেশ কয়েকটি স্টেডিয়ামে তাদের হোম ম্যাচগুলো আয়োজন করে থাকে। এই দলের প্রধান কার্যালয় ভারতের রাজধানী নতুন দিল্লিতে অবস্থিত। বর্তমানে এই দলের ম্যানেজারের দায়িত্ব পালন করছেন ইগর স্তিমাৎস এবং অধিনায়কের দায়িত্ব পালন করছেন বেঙ্গালুরুর আক্রমণভাগের খেলোয়াড় সুনীল ছেত্ৰী।

ভারত এপর্যন্ত একবারও ফিফা বিশ্বকাপে অংশগ্রহণ করতে পারেনি; তবে ১৯৫০ ফিফা বিশ্বকাপে খেলার জন্য উত্তীর্ণ হওয়া সত্ত্বেও কেবলমাত্র খেলার জুতা না থাকায় তারা উক্ত আসরে অংশ নিতে পারেনি।[৮] অন্যদিকে, এএফসি এশিয়ান কাপে ভারত এপর্যন্ত ৪ বার অংশগ্রহণ করেছে, যার মধ্যে সেরা সাফল্য হচ্ছে ১৯৬৪ এএফসি এশিয়ান কাপের রানার-আপ হওয়া। এছাড়াও, গ্রীষ্মকালীন অলিম্পিকে ভারতের সেরা সাফল্য হচ্ছে রৌপ্য পদক জয়লাভ করা। সাফ চ্যাম্পিয়নশিপে ভারত অন্যতম সফল দল, যেখানে তারা ৭টি (১৯৯৩, ১৯৯৭, ১৯৯৯, ২০০৫, ২০০৯, ২০১১ এবং ২০১৫) শিরোপা জয়লাভ করেছে। এর পাশাপাশি ভারত এশিয়ান গেমসে ২টি (১৯৫১ এবং ১৯৬২) স্বর্ণ পদক জয়লাভ করেছে।

সুনীল ছেত্ৰী, বাইচুং ভুটিয়া, শাব্বির আলি, জেজে লালপেখলুয়া এবং রবিন সিংয়ের মতো খেলোয়াড়গণ ভারতের জার্সি গায়ে মাঠ কাঁপিয়েছেন।

র‌্যাঙ্কিং
ফিফা বিশ্ব র‌্যাঙ্কিংয়ে, ১৯৯৬ সালের ফেব্রুয়ারি মাসে প্রকাশিত র‌্যাঙ্কিংয়ে ভারত তাদের ইতিহাসে সর্বোচ্চ অবস্থান (৯৪তম) অর্জন করে এবং ২০১৫ সালের মার্চ মাসে প্রকাশিত র‌্যাঙ্কিংয়ে তারা ১৭৩তম স্থান অধিকার করে, যা তাদের ইতিহাসে সর্বনিম্ন। অন্যদিকে, বিশ্ব ফুটবল এলো রেটিংয়ে ভারতের সর্বোচ্চ অবস্থান হচ্ছে ৩০তম (যা তারা ১৯৫২ সালে অর্জন করেছিল) এবং সর্বনিম্ন অবস্থান হচ্ছে ১৮৬। নিম্নে বর্তমানে ফিফা বিশ্ব র‌্যাঙ্কিং এবং বিশ্ব ফুটবল এলো রেটিংয়ে অবস্থান উল্লেখ করা হলো:

