'আইপিএল - ইন্ডিয়ান প্রিমিয়ার লিগ
ইন্ডিয়ান প্রিমিয়ার লিগ (আইপিএল),যা স্পন্সরজনিত কারণে আনুষ্ঠানিকভাবে টাটা ইন্ডিয়ান প্রিমিয়ার লিগ নামে পরিচিত, হচ্ছে ভারতের একটি প্রতিযোগিতামূলক টুয়েন্টি২০ ক্রিকেট লিগ। এটি প্রতি বছর সাধারণত এপ্রিল ও মে মাসে ভারতের কয়েকটি নির্দিষ্ট শহর এবং রাজ্যের প্রতিনিধিত্বকারী দলের মধ্যে আয়োজিত হয়।[১] এই লিগটি ২০০৮ সালে ভারতীয় ক্রিকেট নিয়ন্ত্রণ বোর্ড (বিসিসিআই) কর্তৃক প্রতিষ্ঠা লাভ করেছিল। এই লিগের প্রতিষ্ঠাতা ও সাবেক কমিশনার ললিত মোদীকে এই লিগের উদ্ভাবক হিসেবে বিবেচনা করা হয়।[২] আইসিসি ফিউচার ট্যুর প্রোগ্রামে আইপিএলের একটি একচেটিয়া অবস্থান রয়েছে।[৩]

আইপিএল হচ্ছে বিশ্বের সর্বাধিক দেখা ক্রিকেট লিগ এবং ২০১৪ সালে সকল ক্রীড়া লিগের মধ্যে গড় উপস্থিতি অনুযায়ী এটি ৬ষ্ঠ স্থান অর্জন করেছিল।[৪] ২০১০ সালে, আইপিএল ইউটিউবে সরাসরি সম্প্রচারকারী বিশ্বের প্রথম ক্রীড়া অনুষ্ঠানে পরিণত হয়।[৫][৬] ডাফ অ্যান্ড ফেলপসের মতে, ২০১৮ সালে আইপিএলের মূল্য ৬.৩ বিলিয়ন মার্কিন ডলার ছিল।[৭] বিসিসিআই অনুসারে ২০১৫ সালের আইপিএল ভারতের অর্থনীতির জিডিপিতে ১১.৫ বিলিয়ন ভারতীয় রুপি (১৮২ মিলিয়ন মার্কিন ডলার) অবদান রেখেছিল।[৮]

এপর্যন্ত আইপিএল প্রতিযোগিতার ১৫টি মরশুম আয়োজিত হয়েছে। আইপিএলের বর্তমান শিরোপাধারী দল হল গুজরাত টাইটান্স যারা সর্বশেষ ২০২২ মৌসুমে শিরোপাটি জয়লাভ করেছিল। এই প্রতিযোগিতার সফলতম দল হল মুম্বই ইন্ডিয়ান্স, যারা সর্বমোট ৫ বার শিরোপা জয়লাভ করেছে।

ইতিহাস
২০০৭ সালে জি এন্টারটেইনমেন্ট উদ্যোগে ও অর্থায়নে ইণ্ডিয়ান ক্রিকেট লিগ (আইসিএল) নামে একটি টুর্নামেন্ট চালু হয়,যা ভারতীয় ক্রিকেট নিয়ন্ত্রণ বোর্ড (বিসিসিআই) এবং ইন্টারন্যাশনাল ক্রিকেট কাউন্সিল (আইসিসি) দ্বারা স্বীকৃত প্রতিযোগিতা ছিল না। আইসিএলে যোগদান করা থেকে খেলোয়াড়দের প্রতিহত করার জন্য বিসিসিআই তাদের নিজস্ব ঘরোয়া প্রতিযোগিতার পুরস্কার মূল্য বৃদ্ধি করে এবং আইসিএলকে একটি "নিষিদ্ধ লিগ" এবং আইসিএলে যোগদান করা খেলোয়াড়দের আজীবন নিষিদ্ধ ঘোষণা করে।

ব্যবসায়ী এবং ক্রিকেট নির্বাহী পরিচালক ললিত মোদী একটি একটি নতুন টি-২০ প্রতিযোগিতা শুরু করার ধারণা প্রদান করেন, যা ভারতীয় ক্রিকেট লিগের (আইসিএল) প্রতিদ্বন্দ্বিতা করবে। ২০০৮ সালের এর শুরুর দিকে বিসিসিআই একটি নতুন ফ্র্যাঞ্চাইজিভিত্তিক টি-২০ লিগ, ইন্ডিয়ান প্রিমিয়ার লিগের ঘোষণা করে, যা ক্রিকেটবিশ্বে ফ্র্যাঞ্চাইজিভিত্তিক টি-২০ লিগের সূচনা ঘটায়।

সংগঠন
আইপিএল পরিচালনা পরিষদ
ব্রিজেশ প্যাটেল , চেয়ারম্যান
জয় শাহ , সচিব , বিসিসিআই
অরুন সিং ধূমল , কোষাধক্ষ্য ,বিসিসিআই
খাইরুল জামাল মজুমদার , সদস্য
প্রজ্ঞান ওঝা , ICA নিযুক্ত সদস্য
অলকা রেহানী ভরদ্বাজ , CAG নিযুক্ত সদস্য
প্রতিযোগিতার ধরণ
বর্তমানে আটটি দল আইপিএলে অংশগ্রহণ করে। প্রতিটি দল একে অপরের সঙ্গে দুইবার করে অর্থাৎ একবার নিজেদের মাঠে এবং একবার প্রতিপক্ষের মাঠে ডাবল রাউন্ড-রবিন প্রতিযোগিতা অনুসারে খেলে থাকে। লিগ পর্যায় শেষে শীর্ষ চার দল প্লে-অফ খেলার যোগ্যতা অর্জন করে। পয়েন্টতালিকার শীর্ষ দুই দল প্রথম কোয়ালিফায়িং ম্যাচ খেলে এবং বিজয়ী দল সরাসরি ফাইনালে চলে যায়। পয়েন্টতালিকার ৩য় ও ৪র্থ স্থানাধিকারী দল এলিমিনেটর ম্যাচ খেলে। পরাজিত দল টুর্নামেন্ট থেকে বিদায় নেয় এবং বিজয়ী দল প্রথম কোয়ালিফায়িং ম্যাচে পরাজিত দলের সাথে দ্বিতীয় কোয়ালিফায়িং ম্যাচ খেলে। দ্বিতীয় কোয়ালিফায়িং ম্যাচে বিজয়ী দল প্রথম কোয়ালিফায়িং ম্যাচে জয়ী দলের সাথে ফাইনাল খেলে এবং পরাজিত দল ৩য় স্থান অর্জন করে।

খেলোয়াড়দের বেতন
বিশ্বের সবচেয়ে ধনী ক্রিকেট লিগ এটি। এমনকি সবধরনের খেলা মিলিয়েও এটি অন্যতম ধনকুবের লিগ। মাত্র ২ মাসের লিগ হলেও এখানে খেলোয়াড়েরা বার্ষিক গড়ে ৫.২ - ৫.৪ মিলিয়ন ডলার বেতন পান,যা ইউরোপীয় প্রথম সারির ফুটবল লিগের দলগুলির সমতুল্য।

সম্প্রচার স্বত্ব
২০০৮ থেকে ইন্ডিয়ান প্রিমিয়ার লিগের টিভি স্বত্ব ৬ হাজার ৫৭৯ কোটি রুপিতে ১০ বছরের জন্য কিনে নেয় সনি। সেই চুক্তি সমাপ্তির পর মুম্বাইয়ে নতুন নিলামে সনিকে হারিয়ে লিগের স্বত্ব ২০১৮ থেকে ২০২২ সাল পর্যন্ত পরবর্তী পাঁচ বছরের জন্য স্বত্ব কিনে নিয়েছে স্টার ইন্ডিয়া। এ জন্য তাদের খরচ করতে হচ্ছে ১৬ হাজার ৩৪৭ কোটি রুপি। অর্থাৎ প্রতিটি ম্যাচ টিভিতে দেখাতে ৫৫ কোটি রুপি।

ম্যাচ পরিচালক

আইসিসি’র সেরা আম্পায়ার তালিকাভুক্ত হওয়ায় ব্রুস অক্সেনফোর্ড, রড টাকার, ক্রিস গফানি, নিতিন মেনন (মধ্যপ্রদেশ) ম্যাচ পরিচালনা করেন ।

এছাড়া আম্পায়ার ও রেফারিদের আন্তর্জাতিক তালিকাভুক্ত হওয়ায় অনিল চৌধুরী (দিল্লি), চেত্তিথোদি শামসুদ্দিন (হায়দ্রাবাদ), কে.এন অনন্তপদ্মানাভান (কেরল) এবং বীরেন্দ্র শর্মা (হিমাচল প্রদেশ) ম্যাচ পরিচালনা করেন ।

যশবন্ত বার্দে (গোয়া), সদাশিব আইয়ার (নাগপুর), নভদীপ সিং (চণ্ডীগড়), উলহাস গান্ধে (মহারাষ্ট্র), জয়ারামান মদনগোপাল (তামিলনাড়ু), তপন শর্মা (রাজস্থান), সাইয়েদ খালিদ (গুজরাত), নিতিন পণ্ডিত, পশ্চিম পাঠক (মহারাষ্ট্র - মুম্বই), নিখিল পটবর্ধন (ইন্দোর), রোহন পণ্ডিত এবং চিররা রবিকান্তরেডি (বিশাখাপত্তনম) আইপিএল-এ ম্যাচ পরিচালনা করেন।