রবীন্দ্র জাদেজা
রবীন্দ্রসিং অনিরূদ্ধসিং জাদেজা (গুজরাটি: રવિન્દ્રસિંહ અનિરુધ્ધસિંહ જાડેજા; জন্ম: ৬ ডিসেম্বর, ১৯৮৮) ভারতের গুজরাতে জন্মগ্রহণকারী আন্তর্জাতিক ক্রিকেটার। বামহাতি মাঝারি সারির ব্যাটসম্যান এবং ধীরগতির বামহাতি বোলার হিসেবে ভারতীয় দলে খেলে থাকেন। ঘরোয়া প্রতিযোগিতায় সৌরাষ্ট্র দলের পক্ষে প্রথম-শ্রেণীর ক্রিকেট এবং ইন্ডিয়ান প্রিমিয়ার লীগে চেন্নাই সুপার কিংসের পক্ষে অংশ নেন। ২০০৮ সালে মালয়েশিয়ায় অনুষ্ঠিত আইসিসি অনূর্ধ্ব-১৯ ক্রিকেট বিশ্বকাপ বিজয়ী ভারতীয় দলের অন্যতম সদস্য ছিলেন জাদেজা।

বর্তমানে আইসিসি প্রণীত প্লেয়ার র‌্যাঙ্কিং প্রথায় একদিনের ক্রিকেটের অল-রাউন্ডার বিভাগে তার অবস্থান সপ্তম।[১]

ক্রীড়াজীবন
২০০৮-০৯ মৌসুমে রঞ্জি ট্রফিতে অল-রাউন্ড নৈপুণ্যের ফলে জাতীয় নির্বাচকদের দৃষ্টি আকর্ষণ করেন। এরফলে ৮ ফেব্রুয়ারি, ২০০৯ তারিখে শ্রীলঙ্কা জাতীয় ক্রিকেট দলের বিরুদ্ধে একদিনের আন্তর্জাতিকে অংশগ্রহণের মাধ্যমে অভিষেক ঘটে তার। খেলায় তিনি অপরাজিত ৬০ রান করেন। ২১ ডিসেম্বর, ২০০৯ তারিখে কটকে অনুষ্ঠিত তৃতীয় একদিনের আন্তর্জাতিকে শ্রীলঙ্কার বিপক্ষে চার উইকেট লাভ করেন। খেলায় তার সেরা বোলিং পরিসংখ্যান হয় ৪/৩২।[২] ২০১১ সালে লন্ডনের ওভালে ইংল্যান্ডের বিরুদ্ধে অনুষ্ঠিত তৃতীয় একদিবসীয় ক্রিকেট অসামান্য ক্রীড়াশৈলী প্রদর্শন করে প্রথমে মহেন্দ্র সিং ধোনি এবং পরবর্তীতে রবিচন্দ্রন অশ্বিনকে সাথে নিয়ে দলের রানকে সম্মানজনক অবস্থানে নিয়ে যান। খেলায় তিনি ৭৮ রান সংগ্রহ করেন। এরপর বোলিং করে দুই উইকেট শিকার করেন ও ম্যাচের সেরা খেলোয়াড় নির্বাচিত হন। কিন্তু বৃষ্টিবিঘ্নিত খেলায় ইংল্যান্ড জয়লাভে সক্ষম হয়। লর্ডসের চতুর্থ খেলায় তার মিশ্র ক্রীড়াশৈলী লক্ষ্য করা যায়। ওভারথ্রো-সহ বাউন্ডারী সীমানা থেকে দূর্বলমানের ফিল্ডিং বেশ কয়েকবার করলেও শেষ বলের বাউন্ডারীকে ক্যাচে পরিণত করেন।[৩]

২০১২-১৩ মৌসুমের রঞ্জি ট্রফিতে ব্যাপক সাফল্যের প্রেক্ষিতে তাকে ১৫ সদস্যের ভারতীয় টেস্ট দলে অন্তর্ভুক্ত করা হয়।[৪] ২০১২ সালে ইংল্যান্ডের বিরুদ্ধে নাগপুরের চতুর্থ টেস্ট ক্রিকেটে অভিষিক্ত হন। কিন্তু অভিষেক টেস্টে তেমন সুবিধা করতে পারেননি। ৭০ ওভার বোলিং করে ১১৭ রানের বিনিময়ে ৩ উইকেট লাভ করেন জাদেজা।[৫] ২০০৯ ও ২০১০ সালের টুয়েন্টি২০ ক্রিকেট বিশ্বকাপে ভারত দলের পক্ষে অংশগ্রহণ করেন।

২০১২ সালের আইপিএলের খেলোয়াড়দের নিলামে চেন্নাই সুপার কিংস কর্তৃপক্ষ তার মূল্যমান ধার্য্য করে $২ মিলিয়ন মার্কিন ডলার।

২০০৬ অনূর্ধ্ব ১৯ বিশ্বকাপ
তিনি ২০০৬ অনূর্ধ্ব-১৯ বিশ্বকাপ এ ভারতীয় দলের সদস্য ছিলেন। চেতেশ্বর পূজারা , রোহিত শর্মা তার সতীর্থ ছিলেন। পোলার্ড , সুনীল নারিন , কেমার রোচ , তামিম ইকবাল , সাকিব আল হাসান , মুশফিকুর রহিম ও মঈন আলী সমসাময়িক খেলোয়াড় ছিলেন।

২০১৪ লর্ডস টেস্ট
২০১৪ র লর্ডস টেস্টে ২য় ইনিংসে ভারত ২০৩ রানে ৬ উইকেট হারিয়ে ফেলে। জাদেজা ও তার ওপর সঙ্গী ভুবনেশ্বর কুমার ৯৯ রানের জুটি করে ভারতের স্কোর ৩৪২ রানে পৌঁছুতে সাহায্য করে। জাদেজা নিজে ৬৮ রান করেন। ভারত সেই টেস্টে ৯৫ রানে জয় পায়।

সাফল্যগাঁথা
২০১২ সালে ক্রিকেট ইতিহাসের অষ্টম এবং প্রথম ভারতীয় ক্রিকেটার হিসেবে প্রথম-শ্রেণীর ক্রিকেটে তিনটি ট্রিপল সেঞ্চুরীর অধিকারী হন রবীন্দ্র জাদেজা। এরফলে তিনি ডোনাল্ড ব্র্যাডম্যান, ব্রায়ান লারা, বিল পন্সফোর্ড, ওয়াল্টার হ্যামন্ড, ডব্লিউ জি গ্রেস, গ্রেইম হিক এবং মাইক হাসি'র কাতারে সামিল হন। ওড়িষ্যা, গুজরাত এবং ডিসেম্বর, ২০১২ সালে রেলওয়েজ দলের বিরুদ্ধে ট্রিপল সেঞ্চুরী করেন। এ সময় তার বয়সসীমা মাত্র ২৭ বছর।