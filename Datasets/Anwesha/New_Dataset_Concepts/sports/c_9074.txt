অক্ষর প্যাটেল
অক্ষর রাজেশভাই প্যাটেল (গুজরাটি: અક્ષર પટેલ; জন্ম: ২০ জানুয়ারি, ১৯৯৪) গুজরাতের আনন্দে জন্মগ্রহণকারী তরুন ভারতীয় ক্রিকেটার। অক্ষর প্যাটেল ভারত ক্রিকেট দলে খেলছেন। দলে তিনি মূলতঃ অল-রাউন্ডার হিসেবে রয়েছেন। বামহাতি ব্যাটসম্যান ও স্লো লেফট-আর্ম অর্থোডক্স বোলিংয়ে দক্ষ তিনি। ২০১৪ সালের শুরুতে বিসিসিআই কর্তৃক ২০১২-১৩ মৌসুমের বর্ষসেরা অনূর্ধ্ব-১৯ ক্রিকেটাররূপে তার নাম উপস্থাপন করা হয়।[১]

প্রারম্ভিক জীবন

ক্রিকেট অনুশীলনে অক্ষর প্যাটেল (২০১৯-২০ সাল)
গুজরাতের পক্ষে একটিমাত্র প্রথম-শ্রেণীর ক্রিকেটে অংশ নেন। ২০১৩ সালে তিনি অধিক সফলকাম হন। নিজস্ব দ্বিতীয় খেলায় দিল্লি’র প্রথম ইনিংসে ৫৫ রানের বিনিময়ে ৬ উইকেট লাভ করেন যা তার প্রথম-শ্রেণীর ক্রিকেটে প্রথম পাঁচ-উইকেট প্রাপ্তি।[২] ইন্ডিয়ান প্রিমিয়ার লীগে ২০১৩ সালে মুম্বাই ইন্ডিয়ান্সের পক্ষে খেললেও পুরো মৌসুমে সংরক্ষিত আসনে বসে থাকতে হয়েছে তাকে। ২০১৪ সালের আইপিএলে কিংস ইলাভেন পাঞ্জাবের সাথে চুক্তিবদ্ধ হন ও ১৭ উইকেট পান।

খেলোয়াড়ী জীবন
২০১৪ সালে আইপিএলে চমকপ্রদ ক্রীড়ানৈপুণ্য প্রদর্শন করায় বাংলাদেশ সফরের জন্য পারভেজ রসুলের সাথে তাকেও ভারতের একদিনের আন্তর্জাতিক দলে অন্তর্ভুক্ত করা হয়।[৩] সিরিজের প্রথম খেলায় শের-ই-বাংলা ক্রিকেট স্টেডিয়ামে বাংলাদেশের বিপক্ষে তার ওডিআই অভিষেক ঘটে। খেলায় তিনি ৫৯ রান দিয়ে একটিমাত্র উইকেট দখল করেন। এরপর তিনি সফরকারী ওয়েস্ট ইন্ডিজ দলের বিপক্ষে অংশ নেন ও চতুর্থ ওডিআইয়ে ১০ ওভার বোলিং করে ২৬ রানে ২ উইকেট নেন। শ্রীলঙ্কা দলের আকস্মিকভাবে ভারত সফরে সিরিজের সবগুলো ওডিআইয়েই অংশগ্রহণ করেন। সিরিজে তিনি ১১ উইকেট পান।