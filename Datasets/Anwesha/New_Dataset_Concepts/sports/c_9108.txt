বিল ওয়াটসন  ( অস্ট্রেলিয়ান ক্রিকেটার )
উইলিয়াম জেমস ওয়াটসন (ইংরেজি: Bill Watson; জন্ম: ৩১ জানুয়ারি, ১৯৩১ - মৃত্যু: ২৯ ডিসেম্বর, ২০১৮) সিডনির র‍্যান্ডউইক এলাকায় জন্মগ্রহণকারী অস্ট্রেলীয় আন্তর্জাতিক ক্রিকেটার ছিলেন। অস্ট্রেলিয়া ক্রিকেট দলের অন্যতম সদস্য ছিলেন তিনি। ১৯৫৫ সালে সংক্ষিপ্ত সময়ের জন্যে অস্ট্রেলিয়ার পক্ষে আন্তর্জাতিক ক্রিকেটে অংশগ্রহণ করেছেন।[১]

ঘরোয়া প্রথম-শ্রেণীর অস্ট্রেলীয় ক্রিকেটে নিউ সাউথ ওয়েলস দলের প্রতিনিধিত্ব করেন বিল ওয়াটসন। দলে তিনি মূলতঃ ডানহাতি ব্যাটসম্যান হিসেবে খেলতেন।

প্রথম-শ্রেণীর ক্রিকেট
১৯৫৩-৫৪ মৌসুম থেকে ১৯৬০-৬১ মৌসুম পর্যন্ত বিল ওয়াটসনের প্রথম-শ্রেণীর খেলোয়াড়ী জীবন চলমান ছিল। ডানহাতি উদ্বোধনী ব্যাটসম্যান বিল ওয়াটসন নিউ সাউথ ওয়েলসের পক্ষে প্রথম-শ্রেণীর ক্রিকেট খেলতেন। নিজস্ব দ্বিতীয় প্রথম-শ্রেণীর খেলায় সেঞ্চুরির সন্ধান পেয়েছিলেন।

১৯৫৪-৫৫ মৌসুমে এমসিসি দল অস্ট্রেলিয়া গমন করে। সফরকারী দলের বিপক্ষে নিজস্ব দ্বিতীয় খেলায় ১৫৫ রানের মনোজ্ঞ ইনিংস খেলেন তিনি। ব্যাপক অর্থে ঐ ইনিংসের উপর ভিত্তি করে ও কেবলমাত্র চারটি প্রথম-শ্রেণীর ক্রিকেট খেলার পরপরই সিডনি টেস্ট খেলার জন্যে তাকে মনোনীত করা হয়।

১৯৫৬-৫৭ মৌসুমের ঘরোয়া আসরে বেশ ভালোমানের খেলা উপহার দেন। ৪৪.২৬ গড়ে ৬৬৪ রান তুলেন তিনি। এ মৌসুমেই ব্যক্তিগত সর্বোচ্চ ২০৬ রান তুলেন। পাঁচ নম্বরে ব্যাটিংয়ে নেমে এ সংগ্রহের কারণে পার্থে অনুষ্ঠিত ঐ খেলায় তার দল ইনিংস ব্যবধানে বিজয়ী হয়। সিডনিতে আবারও ব্যাটিং উদ্বোধনে নেমে কুইন্সল্যান্ডের বিপক্ষে ৫০ ও ১৯৮ রান তুলেন।

আন্তর্জাতিক ক্রিকেট
সমগ্র খেলোয়াড়ী জীবনে চারটিমাত্র টেস্টে অংশগ্রহণ করেছেন বিল ওয়াটসন। ২৫ ফেব্রুয়ারি, ১৯৫৫ তারিখে সিডনিতে সফরকারী ইংল্যান্ড দলের বিপক্ষে টেস্ট ক্রিকেটে অভিষেক ঘটে তার। ক্যারিবীয় দ্বীপপুঞ্জে আরও তিন টেস্ট খেলেন। তবে, সফলতা পাননি তিনি। ১৪ মে, ১৯৫৫ তারিখে ব্রিজটাউনে স্বাগতিক ওয়েস্ট ইন্ডিজ দলের বিপক্ষে সর্বশেষ টেস্টে অংশ নেন তিনি।

২৫ ফেব্রুয়ারি, ১৯৫৫ তারিখে কলিন ম্যাকডোনাল্ডের সাথে ব্যাটিং উদ্বোধন করতে নামেন তিনি। মাত্র ১৮ ও ৩ রানের ইনিংস খেলতে পেরেছিলেন। তাসত্ত্বেও, কয়েক সপ্তাহ পরপরই ১৯৫৪-৫৫ মৌসুমে ওয়েস্ট ইন্ডিজ গমনার্থে দল নির্বাচকমণ্ডলীর সন্তুষ্টি লাভে সক্ষম হন। বার্বাডোসের বিপক্ষে ১২২ রান তুলেন। তবে, ওয়েস্ট ইন্ডিজের বিপক্ষে অংশগ্রহণকৃত টেস্টগুলোয় ব্যর্থতার স্বাক্ষর রাখেন। ২৭, ৬, অপরাজিত ২২, ৩০ ও ০ রান তুলেন। ফলশ্রুতিতে, চতুর্থ টেস্টের পর তাকে দলের বাইরে রাখা হয়।

অবসর
১৯৫৬-৫৭ মৌসুমের শেষদিকে নিউজিল্যান্ড সফরে অস্ট্রেলিয়ার সদস্যরূপে অন্তর্ভুক্ত হন। তবে, চারটি প্রথম-শ্রেণীর খেলায় অংশ নিয়ে মাত্র ২৩ রান সংগ্রহ করতে পেরেছিলেন। বিল ওয়াটসন। ফলশ্রুতিতে, ১৯৫৭-৫৮ মৌসুমে দক্ষিণ আফ্রিকা গমনার্থে অস্ট্রেলিয়ার সদস্য হিসেবে তাকে দলে রাখা হয়নি।

আন্তর্জাতিক ক্রিকেট থেকে প্রত্যাখ্যাত হবার পর পরবর্তী চার মৌসুমে ২৫.০০ গড়ে মাত্র ৪৫০ রান তুলতে পেরেছিলেন। ১৯৬০-৬১ মৌসুম শেষে প্রথম-শ্রেণীর ক্রিকেট থেকে অবসর গ্রহণ করেন।

২৯ ডিসেম্বর, ২০১৮ তারিখে ৮৭ বছর বয়সে নিউ সাউথ ওয়েলস এলাকায় বিল ওয়াটসনের দেহাবসান ঘটে।

