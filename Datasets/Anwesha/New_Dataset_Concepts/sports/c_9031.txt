দিনেশ কার্তিক
কৃষ্ণ কুমার দিনেশ কার্তিক (তামিল: தினேஷ் கார்த்திக்; জন্ম: ১ জুন, ১৯৮৫) তামিলনাড়ু প্রদেশের চেন্নাইয়ে জন্মগ্রহণকারী ভারতীয় ক্রিকেটার। ভারত জাতীয় ক্রিকেট দলের অন্যতম ব্যাটসম্যান কার্তিক উইকেট-রক্ষকেরও দায়িত্ব পালন করে থাকেন। ডানহাতে ব্যাটিংয়ের পাশাপাশি ডানহাতে অফ ব্রেক বোলিংয়েও পারদর্শী তিনি। দলের নিয়মিত সদস্য হিসেবে টেস্ট ম্যাচ, একদিনের আন্তর্জাতিক ও টুয়েন্টি২০ আন্তর্জাতিক ক্রিকেট খেলছেন।

খেলোয়াড়ী জীবন
আগস্ট, ২০০৪ সালে ভারতের একদিনের দলের সদস্যরূপে মনোনীত হন দিনেশ কার্তিক। নির্বাচকমণ্ডলীর সদস্যগণ রাহুল দ্রাবিড়কে বিকল্প উইকেট-রক্ষকের দায়িত্ব থেকে দূরে সরিয়ে রাখলে এবং অন্যতম উইকেট-রক্ষক পার্থিব প্যাটেলের দূর্বল ক্রীড়াশৈলী প্রদর্শনই এর প্রধান কারণ। লর্ড’স ক্রিকেট গ্রাউন্ডে অনুষ্ঠিত খেলায় তিনি কেবলমাত্র এক রান সংগ্রহ করতে পেরেছিলেন। ইংল্যান্ডের তৎকালীন অধিনায়ক মাইকেল ভনকে অনিল কুম্বলের বোলিংয়ে ক্যাচ ধরতে না পারলেও পরবর্তীকালে লেগ সাইডে ভনকে স্টাম্পিং করেছিলেন ও আরও একটি ক্যাচ ধরেছিলেন।[১][২]

২০০৪ সালের আইসিসি চ্যাম্পিয়ন্স ট্রফি প্রতিযোগিতার একটি খেলায় কেনিয়া ক্রিকেট দলের বিপক্ষে তিনটি ক্যাচ ধরেছিলেন। তারপরও রাহুল দ্রাবিড়কে ইংল্যান্ড সফরের অধিকাংশ সময়ই উইকেট-রক্ষকের দায়িত্ব পালন করতে হয়েছিল। ইনিংসে মাত্র চার উইকেটের পতন ঘটায় তাকে ব্যাটিং করতে হয়নি। একদিনের দলে মহেন্দ্র সিং ধোনি’র আগমন ঘটলে তিনি স্থানচ্যূত হন ও এপ্রিল, ২০০৬ সাল পর্যন্ত কোন ওডিআই খেলতে পারেননি।[৩][৪]

ব্যক্তিগত জীবন
ব্যক্তিগত জীবনে বিবাহিত কার্তিক ২০০৭ সালে নিকিতা কার্তিকের সাথে বিবাহ-বন্ধনে আবদ্ধ হন। কিন্তু সতীর্থ খেলোয়াড় বিজয়ের সাথে সম্পর্কে জড়িয়ে পড়ার গুঞ্জনের ফলে তাদের মধ্যকার বৈবাহিক সম্পর্ক বিবাহ-বিচ্ছেদে রূপান্তরিত হয়। পরবর্তীতে নভেম্বর, ২০১৩ সালে তিনি ভারতীয় স্কোয়াশ খেলোয়াড় দীপিকা পল্লীকলকে বিয়ে করেন।[৫]

ক্রিকেটের বাইরে এক খিলাড়ী এক হাসিনা নামের নাচের অনুষ্ঠানে নিগার খানের সাথে জুটি বেঁধে অংশ নিচ্ছেন কার্তিক।[৬]

রেকর্ড
সবচেয়ে কম বল খেলে ম্যাচসেরা হয়েছেন দিনেশ কার্তিক । আন্তর্জাতিক টি-টোয়েন্টিতে (বোলিং না করে) এর আগে সর্বনিম্ন ৮ বল খেলে ম্যাচসেরা হয়েছিলেন ব্র্যাড হজ। ২০১৪ সালে ডারবানে দক্ষিণ আফ্রিকার বিপক্ষে ৮ বলে ২১ রান করেছিলেন অস্ট্রেলীয় ব্যাটসম্যান। কার্তিক ৮ বলে করেছেন ২৯। তিনটি ছক্কা মেরেছেন, দুটি চার। ২৬ রান এই ৫ বলেই! এর মধ্যে একটা ডট বলও খেলেছেন! [৭]

