লোকেশ রাহুল
কণ্নুর লোকেশ রাহুল (কন্নড়: ಲೊಕೇಶ್ ರಾಹುಲ್; জন্ম: ১৮ এপ্রিল, ১৯৯২) কর্ণাটকের ম্যাঙ্গালোরে জন্মগ্রহণকারী ভারতের উদীয়মান ক্রিকেটার। ভারত ক্রিকেট দলের অন্যতম সদস্য তিনি। ঘরোয়া প্রথম-শ্রেণীর ক্রিকেটে কর্ণাটকের প্রতিনিধিত্ব করছেন তিনি। দলে তিনি মূলতঃ ডানহাতি ব্যাটসম্যান হিসেবে দায়িত্ব পালন করে থাকেন। পাশাপাশি দলের প্রয়োজনে উইকেটের পিছনেও অবস্থান করেন কেএল রাহুল নামে পরিচিত লোকেশ রাহুল।

আন্তর্জাতিক ক্রিকেট
২০১০ সালের আইসিসি অনূর্ধ্ব-১৯ ক্রিকেট বিশ্বকাপে ভারত দলের সদস্য ছিলেন। ২০১৩ সালে ইন্ডিয়ান প্রিমিয়ার লীগে রয়্যাল চ্যালেঞ্জার্স ব্যাঙ্গালোর দলে খেলেন। ২০১৪ সালে আইপিএলের নিলামে এক কোটি রূপীর বিনিময়ে সানরাইজার্স হায়দ্রাবাদ কর্তৃপক্ষে সাথে চুক্তিবদ্ধ হন তিনি।

২০১৪-১৫ মৌসুমে অস্ট্রেলিয়া সফরে অনুষ্ঠিত বর্ডার-গাভাস্কার সিরিজের মাধ্যমে তার আন্তর্জাতিক ক্রিকেটে অভিষেক ঘটে। ২৬ ডিসেম্বর, ২০১৪ তারিখে মেলবোর্নে অনুষ্ঠিত তৃতীয় টেস্টে স্বাগতিক অস্ট্রেলিয়ার অভিষেক হয়। ঐ টেস্টেই অস্ট্রেলিয়ার পক্ষে জো বার্নসেরও অভিষেক হয়েছিল। কিন্তু উভয় ইনিংসেই আশানুরূপ রান তুলতে পারেননি। সিডনিতে অনুষ্ঠিত নিজস্ব দ্বিতীয় টেস্টে ১১০ রানের মনোজ্ঞ শতক হাঁকান।[১] ঐ টেস্টটি ড্রয়ে পরিণত হয়।

ইন্ডিয়ান প্রিমিয়ার লীগ
রাহুল ২০১৩ সালের ইন্ডিয়ান প্রিমিয়ার লীগ (আইপিএল) আসরে রয়্যাল চ্যালেঞ্জার্স ব্যাঙ্গালোরের (আরসিবি) উইকেট রক্ষক ব্যাটসম্যান হিসেবে তার আইপিএল অভিষেক ঘটে। ২০১৪ সালের আসরে সানরাইজার্স হায়দ্রাবাদ তাকে ১ কোটি রুপী দিয়ে কিনে নেয়। ২০১৬ সালের আসরে তিনি পুনরায় আরসিবিতে ফিরে আসেন। এই মরসুমে তিনি ১৪ ম্যাচে ৩৯৭ রান করে আসরের ১১তম সর্বোচ্চ রান সংগ্রাহক এবং আরসিবির তৃতীয় রান সংগ্রাহক হন। ২০১৬ আইপিএল মৌসুমে তার ক্রীড়া নৈপুণ্যের জন্য ক্রিকইনফো ও ক্রিকবাজের আইপিএল একাদশে উইকেট রক্ষক হিসেবে স্থান করে নেন।[২][৩] রাহুল ২০১৭ মরসুমে কাঁধের আঘাতের কারণে খেলতে পারেননি।

২০২০ সালের আইপিএল আসরে কিংস ইলেভেন পাঞ্জাবের পূর্বের আসরের অধিনায়ক রবিচন্দ্রন অশ্বিন দিল্লি ক্যাপিটালসে চলে যাওয়ায় রাহুল পাঞ্জাবের অধিনায়কত্ব করছেন।[৪] ২০২০ সালের ২৪শে সেপ্টেম্বর রয়্যাল চ্যালেঞ্জার্স ব্যাঙ্গালোরের বিরুদ্ধে তিনি ৬৯ বলে অপরাজিত ১৩২ রান করেন। এটি আইপিএলে তার দ্বিতীয় শতক। এই শতক দিয়ে তিনি আইপিএল প্রতিযোগিতায় ভারতীয় খেলোয়াড় হিসেবে এক ম্যাচে সর্বোচ্চ রানের রেকর্ড গড়েন। এছাড়া তিনি আইপিএলে অধিনায়ক হিসেবে এক ম্যাচে সর্বোচ্চ রান করার রেকর্ড গড়েন।[৫]

পরিসংখ্যান
টুয়েন্টি২০ আন্তর্জাতিক
১০০+ : ১টি (১১০* ওয়েস্ট ইন্ডিজের বিরুদ্ধে )
৫০+ : ২টি
ব্যক্তিগত জীবন
রাহুলের বাবা কেএন লোকেশ এনআইটিকের অধ্যাপক হিসেবে কর্মরত। তিনি সুনীল গাভাস্কারের ভীষণ ভক্ত ছিলেন। তিনি তার সন্তান রাহুলকে গাভাস্কারের পুত্রের নামানুসারে রাখতে চেয়েছিলেন। কিন্তু ভুলবশতঃ গাভাস্করের পুত্রের নাম ছিল রোহন।[৬] মা রাজেশ্বরী মাঙ্গালোর বিশ্ববিদ্যালয়ের অধীনে স্নাতক-পূর্ব মহাবিদ্যালয়ে সহযোগী অধ্যাপকের দায়িত্ব পালন করছেন। বিখ্যাত ব্যাটসম্যান রাহুল দ্রাবিড়কে তিনি তার অনুসরণীয় ব্যক্তি হিসেবে বিবেচনা করেন।