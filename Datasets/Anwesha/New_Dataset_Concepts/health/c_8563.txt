জল পরিশুদ্ধকরণ পদ্ধতি ১
এই পদ্ধতিতে সহজেই ও সস্তায় ঘরেই জল পরিশ্রুত করার ব্য‌বস্থা করা যাবে। এই পদ্ধতিতে আর্সেনিকযুক্ত জলে আর্সেনাইট যৌগগুলিকে জারকের সাহায্যে কম বিষাক্ত আর্সেনেট যৌগে পরিবর্তন করে তা অধঃক্ষেপ করার জন্য‌ লৌহের কোনও যৌগ মিশিয়ে দেওয়া হবে। এর ফলে আর্সেনেট যৌগগুলি লৌহের যৌগগুলির অদ্রবণীয় অধঃক্ষেপের সাথে অধঃক্ষিপ্ত হবে। এখন ওই অধঃক্ষেপটি কোনও সাধারণ ফিল্টার ইউনিটের সাহায্যে ফিল্টার করে নিলে যে জল পাওয়া যাবে তা অনেকটাই আর্সেনিক মুক্ত। সাধারণ ফিল্টার ইউনিটগুলি বাজারে কিনতে পাওয়া যায়।

ঘরেতেও এই ইউনিট তৈরি করা যায়। ফিল্টার ইউনিটের ফিল্টার করার ক্যান্ডেল বা দণ্ডগুলি আলাদা ভাবেও কিনতে পাওয়া যায়। পলিথিনের ১৫-২৫ লিটারের বালতিতে ছিদ্র করে দুই বা তার অধিক ফিল্টার ক্যান্ডেল লাগানো যেতে পারে। ফিল্টার ক্যান্ডেলের র্নিগমন নলের মাপের সমান করে কোনও লোহার দণ্ড গরম করে বালতির তলদেশে চেপে ধরলেই ছিদ্র তৈরি হবে। ফিল্টার ইউনিটে ফিল্টার দণ্ডটি লাগাবার প্রক্রিয়া ছবির মাধ্যমে দেওয়া হল।

এই ফিল্টার ক্যান্ডেল লাগানো বালতিটির মাথায় ঢাকনা দিতে হবে ও নীচে একটি মজবুত পাত্র বা মজবুত তেপায়া/চারপায়া টুল রাখতে হবে যাতে পরিশ্রুত জল সংগ্রহ করা যায়। ফিল্টার ক্যান্ডেলটর সাবধানতার সাথে লাগাতে হবে ও পাত্রে জল দিয়ে দেখে নিতে হবে যাতে নির্গম নল ছাড়া আশপাশ থেকে যেন জল না বেরিয়ে যায়, না হলে গ্যাসকেট ও নাট ভালো করে লাগতে হবে। নলকূপের জল সংগ্রাহক পাত্রটি প্লাস্টিকের হলে ১৫ লিটার জলে ২-৩ চিমটি বা ছোট চামচের আধ চামচ ব্লিচিং পাউডার দিয়ে কাঠের একটি সরু লাঠি বা কঞ্চি দিয়ে ভালো করে নাড়িয়ে নিয়ে ৪ চিমটি বা ১ ছোট চামচ ফেরাস সালফেট দিন। মিশ্রণটি আবার ভালো করে নেড়ে ফিল্টার ইউনিটের উপরের বালতিতে ঢালুন। এই রাসায়নিকগুলি ফিল্টার ইউনিটে আগে থেকে জল নিয়ে তাতেও ঢালা যাবে। কয়েক মিনিটের মধ্যেই ফিল্টার ক্যান্ডেলের নির্গমন নল থেকে ফোঁটা ফোঁটা করে বিশুদ্ধ জল বের হয়ে আসবে যা ব্য‌বহার করার জন্য‌ পাত্রে সংগ্রহ করুন বা সংগ্রাহক পাত্র নীচে থাকলে নিজে থেকেই জমা হবে।

‘ব্লিচিং পাউডার- ফেরাস সালফেট’ রাসায়নিকগুলির বদলে জিওলিন বা হাইড্রোজেন পার অক্সাউড (৭০%) [১৫ লিটার জলের জন্য‌ ৪০-৪৫ ফোঁটা] ও ফেরিক ক্লোরাইড (ব্য‌বহার ফেরাস সালফেটের মতনই) দেওয়া যায়।

