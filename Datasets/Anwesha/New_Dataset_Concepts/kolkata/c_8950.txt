রাজধানী এক্সপ্রেস

রাজধানী এক্সপ্রেস ভারতীয় রেল কর্তৃক পরিচালিত ভারতের একটি দ্রুতগামী, বিলাসবহুল ও আধুনিক রেল পরিষেবা। ভারতের রাজধানী নতুন দিল্লির সাথে অন্যান্য গুরুত্বপূর্ণ শহরের মধ্যে দ্রুতগামী রেল যোগাযোগের জন্য এই সেবা চালু করা হয়। ভারতীয় রেলের ট্রেনসমূহের মধ্যে সাধারণত রাজধানী এক্সপ্রেসকেই সবচেয়ে গুরুত্ব দেওয়া হয়।[১][২]

ইতিহাস
১৯৬৯-৭০ সালের রেলওয়ে বাজেটে একটি নতুন দ্রুতগামী ট্রেন চালু করার সিদ্ধান্ত নেওয়া হয় যা ১৮ ঘণ্টারও কম সময়ে নতুন দিল্লি ও কলকাতার মধ্যে যাত্রা সম্পন্ন করবে। তখনকার সময়ের সবচেয়ে দ্রুতগামী ট্রেন এই যাত্রা সম্পন্ন করতে ১৮ ঘণ্টারও বেশি সময় লাগতো। ১৯৬৯ সালের পহেলা মার্চ দেশের প্রথম রাজধানী এক্সপ্রেস ট্রেন বিকেল ৫টা ৩০ মিনিটে দিল্লি থেকে ছেড়ে পরের দিন সকাল ১০টা ৫০ মিনিটে হাওড়ায় পৌঁছায়। এই ১৪৫১ কিলোমিটারের যাত্রা ১৭ ঘণ্টা ২০ মিনিটে সম্পন্ন হয় যা ভারতীয় রেলের ইতিহাসে একটি নতুন রেকর্ড গড়ে তোলে। ফিরতি রাজধানী এক্সপ্রেস ট্রেন বিকেল ৫টায় হাওড়া প্রস্থান করে পরের দিন সকাল ৯টা ২০ মিনিটে নতুন দিল্লি পৌঁছায়। এই ট্রেন প্রথমে ১০০ কিমি/ঘণ্টায় চলতো। সময়ের সাথে সাথে পরবর্তীতে অনেক রাজধানী এক্সপ্রেস চালু করা হয়।

বিস্তারিত বিবরণ
ভারতীয় রেলের ট্রেনসমূহের মধ্যে রাজধানী এক্সপ্রেস সবচেয়ে বেশি গুরুত্ব ও অগ্রাধিকার বহন করে। এই ট্রেনগুলো শতভাগ শীতাতপ-নিয়ন্ত্রিত। যাত্রাপথে যাত্রীদেরকে খাবার সরবরাহ করা হয়। খাবারের দাম টিকিট মূল্যের সাথে যুক্ত থাকে। যাত্রার সময়কাল অনুযায়ী সকালের চা, সকালের খাবার, দুপুরের খাবার, হাই টি এবং রাতের খাবার সরবরাহ করা হতে পারে। সকল রাজধানী এক্সপ্রেস ট্রেনে তিন ধরনের শ্রেণী বিদ্যমান- এসি প্রথম শ্রেণী (1A): যাতে ২-বার্থ ও ৪-বার্থ কুপ বিদ্যমান (লকিং সুবিধাসহ); এসি ২-টিয়ার (2T): পর্দাসহ খোলা বে, প্রতি বে চারটি বার্থসমৃদ্ধ, সাথে প্রত্যেক বের আইসেলের অপর প্রান্তে আরও দুটি করে বার্থ যুক্ত; এসি ৩-টিয়ার (3T): পর্দাবিহীন খোলা বে, প্রত্যেক বের একপাশে ৬টা ও অপরপাশে আরও দুটি করে বার্থ যুক্ত। বর্তমানে ২৪ জোড়া রাজধানী এক্সপ্রেস ট্রেন সচল রয়েছে।


দুর্ঘটনা
৯ সেপ্টেম্বর, ২০০২: হাওড়া রাজধানী এক্সপ্রেস ট্রেন বিহার রাজ্যের ঔরঙ্গাবাদ জেলার রফিগঞ্জ শহরের নিকটবর্তী একটি নদীতে অবস্থিত রেলসেতুতে লাইনচ্যুত হয়। এতে কমপক্ষে ১৩০ জন নিহত ও ১৫০ জন আহত হন বলে জানা যায়। এর পেছনে মাওবাদের সাথে সম্পৃক্ত নকশাল আন্দোলনকারীরা জড়িত বলে ধারণা করা হয়। (বিস্তারিত:রফিগঞ্জ ট্রেন দুর্ঘটনা)
২৫ জুন, ২০১৪: ডিব্রুগড়গামী ডিব্রুগড় রাজধানী এক্সপ্রেস বিহারের চাপরার নিকট গল্দিনগঞ্জ রেলওয়ে স্টেশনে লাইনচ্যুত হয়। এই দুর্ঘটনায় অন্তত চারজন নিহত ও আটজন আহত হন। এই ঘটনার পেছনে মওবাদীদের নাশকতা জড়িত বলে ধারণা করা হয়।[৭]
১৪ সেপ্টেম্বর, ২০১৭: নতুন দিল্লি রেলওয়ে স্টেশনে রাঁচি রাজধানী এক্সপ্রেস ট্রেনের একটি কোচ লাইনচ্যুত হয়। রেলের ভাষ্য অনুযায়ী এতে কোনো হতাহত ঘটেনি।[৮]

