মানালি  ভারত
মানালি
ভারতের উত্তরের হিমাচল প্রদেশের কুলু জেলার বিয়াস নদীর উপতক্যায় অবস্থিত একটি অপূর্ব পাহাড়ি শহরের নাম মানালি (Manali)। পৌরাণিক দেবতা মনুর নাম অনুসারে মানালির নামকরণ করা হয়েছে। সমুদ্রপৃষ্ঠ থেকে ২০৫০ মিটার উচ্চতায় অবস্থিত মানালিতে আসা-যাওয়ার রাস্তাটি বিশ্বের সবচেয়ে উঁচু মোটরওয়ে হিসাবে স্বীকৃতি পেয়েছে।

উঁচু-নিচু পাহাড়, নদী আর অপরুপ প্রকৃতি হানিমুন এবং শুটিং স্পটের জন্য বিখ্যাত মানালিকে দিয়েছে ‘পৃথিবীর স্বর্গ’ বা ‘ধারতি কা সওয়ার্গ’ নামের সুখ্যাতি। আর এই সুখ্যাতির কারণে বিয়াস নদীর তীরের মানালিতে বছর জুড়ে থাকে বিপুল পর্যটকদের আনাগোনা।

মানালির দর্শনীয় স্থান
বলিউড, কলকাতা সহ ভারত (India) এর অসংখ্য ছবির শুটিং করা হয়েছে মানালিতে। নৈস্বর্গিক প্রাকৃতিক সৌন্দর্য্যের লীলাভূমি মানালিতে পর্যটকদের মুগ্ধ করার মতো অসংখ্য জায়গা রয়েছে।

রোথাং পাস (Rohtang Pass): সমুদ্রপৃষ্ঠ থেকে ৩,৯৭৮ মিটার উচ্চতায় অবস্থিত রোথাং পাস মানালি শহর থেকে ৫১ কিলোমিটার দূরে অবস্থিত। মানালি থেকে পাহাড়ি আঁকা-বাঁকা সুন্দর রাস্তা ধরে প্রাকৃতিক দৃশ্য দেখতে দেখতে এখানে যেতে পারবেন। এখানে সাদা বরফে ঢাকা বিশাল বিশাল পাহাড়ের সারির মাঝে স্কেটিং ও টবগ্যানিং করার মজা নিতে পারবেন। তবে ডিসেম্বর থেকে জুন মাসের মাঝামাঝি সময় পর্যন্ত এখানে ভারি তুষারপাতের জন্য যাতায়াত বন্ধ থাকে।

সোলাং ভ্যালী (Solang Valley): মানালি থেকে ১৪ কিলোমিটার দূরে রয়েছে সোলাং ভ্যালী। রোথাং পাস যাওয়ার পথ ধরেই এখানে যাওয়া যায়। এডভেঞ্চার প্রেমীদের জন্য এখানে আছে প্যারাসুটিং, প্যারাগ্লাইডিং, স্কেটিং, জরবিং (Zorbing), বাঞ্জি (Bunjee) ও জীপ লাইনের মতো নানা রকম বিনোদনের আয়োজন। প্রতিটি রাইডের জন্য জনপ্রতি ৪০০ রুপির মত খরচ করতে হবে।

সোলাং ভ্যালী; Photo: Pixabay
মানিকরন (Msnikaran): কুল্লু থেকে ৪৪ কিলোমিটার দূরে মানিকরনের অবস্থান। মূলত ধর্ম-বর্ণ নির্বিশেষে সকল মানুষের জন্য মানিকরন একটি তীর্থস্থান। গুরুদোয়ারা ও মহাদেব মন্দির, গরম পানির একটি নালা ছাড়াও এখানে অসংখ্য মন্দির রয়েছে।

হিড়িম্বা দেবি মন্দির (Hidimba Devi Temple): ১৫৫৩ সালে মহাভারতের পৌরাণিক চরিত্র ভিমের স্ত্রী হিড়িম্বাকে উৎসর্গ করে এই মন্দিরটি নির্মাণ করা হয়েছে। মন্দিরের চারপাশ বন বিহার ঘিরে রেখেছে।

বন বিহার (Bon Bihar): নিরিবিলি সময় কাটানোর জন্য বন বিহার একটি সুন্দর জায়গা। এখানে স্পিকারে সবসময় লো মেলডির সুন্দর গান বাজতে থাকে।

রেহালা জলপ্রপাত (Rehala Falls): রোথাং পাস থেকে ফেরার পথে পড়বে দেখা মিলবে চমৎকার ঝর্ণাটির। রেহালা ঝর্ণার পানি বিয়াস নদীতে গিয়ে মিশেছে।

গুলাবা (Gulaba): রেহালা ঝর্ণা থেকে একটু দূরে আছে গুলাবা। প্রাকৃতিক সুন্দর দৃশ্য ও বরফের মাঝে খেলার জন্য এটি একটি অন্যতম জনপ্রিয় স্থান। এখানে স্কিং করার সুযোগ রয়েছে।

বিয়াস নদী (Beas River): মানালি শহরের গা ঘেঁষে বয়ে চলেছে বিয়াস নদী। এডভেঞ্চার প্রেমীদের জন্য ঠাণ্ডা হিম শীতল পানিতে রাফটিং করার সকল আয়োজন আছে এই নদীতে।

কুল্লু (Kullu): কুল্লু মানালির একটি পাহাড় রাজ্য যেখানে মহাদেব মন্দির, বৈষ্ণব দেবি মন্দির, নাগার ক্যাসেল, হাঙ্গিং ব্রিজ ও সামস লেকের এর মতো জায়গা আছে।

মান্ডি (Mandi): মান্ডিতে আছে পান্ডোহ ড্যাম যেখনে নদীতে বাধ দিয়ে বিদ্যুৎ উৎপাদন করা হয়।

রোয়েরিক আর্ট গ্যালারি (Roerik Art Gallery): এক সময়ের বিখ্যাত রাশিয়ান চিত্রকর লিকোলাস রোয়েরিকের বাসভবনইটি বর্তমানে রোয়েরিক আর্ট গ্যালারিতে রূপান্তরিত করা হয়েছে।

এছাড়া সুযোগ পেলে মানালির ক্লাব হাউজ (Club House), মানু মন্দির (Manu Temple), মানালি স্যাংচুরি (Manali Santuary), নাগার ক্যাসেল (Naggar Castle) এবং জানা জলপ্রপাত (Jana Falls) ইত্যাদি জায়গাগুলো ঘুরে আসতে পারেন।

কিভাবে যাবেন
অনেকেই কলকাতা থেকে কলকা মেইল ট্রেনে সিমলা হয়ে মানালি ভ্রমণে যান। তবে এক্ষেত্রে দিল্লী হয়ে মানালি যাওয়ার রাস্তাটি বহুল প্রচলিত। আর সিমলা মানিলির ট্যুর একসাথে করলে শিমলা (Shimla) হয়ে ২৫৫ কিলোমিটার দূরত্বে মানালি যাওয়া ভালো। এক্ষেত্রে, শিমলা থেকে বাসে বা গাড়ি ভাড়া করে মানালি যেতে পারেন। মানালি যাওয়ার পথে কুল্লু, মান্ডি, সামস লেক, রাফটিং পয়েন্ট, পান্ডোহ ড্যাম, সুন্দর নগর, হনুমান টেম্পল ইত্যাদি জায়গা গুলোও দেখা হয়ে যাবে। বাসে গেলে এই জায়গাগুলোতে নামতে পারবেন না তাই গাড়ি ভাড়া করে যাওয়াই উত্তম।

