দক্ষিণবঙ্গ (South Bengal)

বিষ্ণুপুর (Bishnupur) – টেরাকোটার অপরূপ শৈলীর মন্দির, বিষ্ণুপুরী ঘরানার রাগসঙ্গীত আর বালুচরী-স্বর্ণচরীর কারুকাজে উঠে আসা ইতিহাসের নানান ছবি নিয়ে অনন্য বিষ্ণুপুর। বাঁকুড়া জেলার এই ছোট শহরটির পশ্চিমবঙ্গ তথা ভারতের পর্যটন মানচিত্রে গুরুত্বপূর্ণ স্থান রয়েছে। বিষ্ণুপুরের মত পুরাকীর্তিবহুল স্থান পশ্চিমবঙ্গে খুব কমই আছে। কিংবদন্তী অনুযায়ী, খ্রিস্টীয় অষ্টম শতক নাগাদ বিষ্ণুপুরে মল্লরাজ বংশ প্রতিষ্ঠিত হয়েছিল। তখন এর নাম ছিল মল্লভূম। প্রায় এক হাজার বছরের দীর্ঘ রাজত্বকালে মল্লরাজবংশের হাত ধরে শিল্প-সংস্কৃতিতে সমৃদ্ধির চূড়ায় ওঠে বিষ্ণুপুর।
বিষ্ণুপুরের মন্দিরগুলির অবস্থান বেশ কাছাকাছিই। রিক্সাভাড়া করে প্রধান প্রধান মন্দিরগুলি ঘুরে নেওয়া যায়। সবচেয়ে বিখ্যাত জোড়বাংলা মন্দির। মল্লেশ্বর, মদনমোহন, জোড়বাংলা, মুরলীমোহন, শ্যামরায় মন্দিরগুলি ইঁটের তৈরি। কালাচাঁদ, লালজী, মদনগোপাল, রাধামাধব, রাধাগোবিন্দ, রাধাশ্যাম, নন্দলাল মন্দিরগুলি ল্যাটেরাইট পাথরে নির্মিত। মন্দিরগুলিতে পোড়ামাটির অপরূপ ভাস্কর্যে ফুটে উঠেছে দেব-দেবী, সমাজজীবন, ফুল-লতা-পাতা, পশুপাখির নানান মোটিফ। হাতে সময় থাকলে পায়ে পায়ে বেড়িয়ে নেওয়া যায় বিষ্ণুপুরের মাঠে-ঘাটে ছড়িয়ে থাকা নাম না জানা ছোট ছোট মন্দিরগুলিও। যে স্থাপত্যরীতি বিষ্ণুপুরে সবচেয়ে সমাদৃত তাকে একবর্তনী শৈলী বলা হয়। বাঁকানো কার্নিসযুক্ত দেওয়াল ও ইষৎ ঢালু ছাদের কেন্দ্রে একটিমাত্র চূড়ার বিন্যাস এই রীতির বৈশিষ্ট্য। শহরের জলাভাব মেটাতে মল্লরাজ বীরসিংহ এখানে অনেকগুলি দীঘি খনন করেন। লালবাঈ-এর গল্পকথা জড়িয়ে রয়েছে বিখ্যাত লালবাঁধকে ঘিরে। এছাড়াও রয়েছে কৃষ্ণবাঁধ, যমুনাবাঁধ, কালিন্দীবাঁধ, শ্যামবাঁধ, পোকাবাঁধ, চৌখনবাঁধ প্রভৃতি। লালবাঁধের কাছেই বিখ্যাত দলমাদল কামান। পাশে ছিন্নমস্তার মন্দির। শুধু স্থাপত্যই নয়, রাজাদের পৃষ্ঠপোষকতায় সঙ্গীতজগতে যে বিশিষ্ট ঘরানার একদা সৃষ্টি হয়েছিল তার ধারা আজো অম্লান হয়ে বেঁচে আছে সঙ্গীত শিল্পীদের কন্ঠে। সঙ্গীতাচার্য যদুভট্টের জন্মস্থান এই বিষ্ণুপুরে।
বিষ্ণুপুরের অন্যতম আকর্ষণ জোড়বাংলা(কেষ্ট-রাই) মন্দির। মল্ল রাজা রঘুনাথ সিং ১৬৫৫ খ্রীষ্টাব্দে এই মন্দিরটি প্রতিষ্ঠা করেন। ক্লাসিকাল চালা শিল্পরীতি অনুযায়ী নির্মিত এই মন্দিরটি। এটি দেখলে মনে হবে দুটো কুঁড়েঘর একটা ছাদ আর দেওয়াল দিয়ে জোড়া। এর গাত্রে খোদিত টেরাকোটার কাজ অসাধারণ। তৎকালীন রাজাদের কীর্তি রামায়ণ-মহাভারতের কাহিনি বর্ণিত আছে এই টেরাকোটার কাজে ছবির মাধ্যমে।
রাজা বীরসিংহ কর্তৃক ১৬৫৮ খ্রিস্টাব্দে প্রতিষ্ঠিত লালজি মন্দিরটি বাঁকুড়া জেলার চারচালা একচূড়া মন্দিরগুলির মধ্যে বৃহত্তম। ৫৪ বর্গফুটের ভিত্তিবেদির উপর প্রতিষ্ঠিত দক্ষিণমুখী মন্দিরটির পূর্ব-পশ্চিম ও দক্ষিণ দিকে তিনটি করে তোরণযুক্ত প্রবেশ পথ ও সংলগ্ন দালান আছে। চূড়ার নীচের খাড়া অংশের চারদিকে চারটি খিলানযুক্ত অলিন্দ ও সাতটি করে পঙ্খ আছে আর উপরের অংশে কার্নিসের প্রয়োগ, পীঢ়া দেউলদীর্ঘ আকৃতি এবং অলংকরণ মন্দিরটিকে বিশিষ্ট মর্যাদা দান করেছে।
বিষ্ণুপুরে উল্লেখযোগ্য মন্দিরের সংখ্যা তিরিশের নীচে হবে না। বিষ্ণুপুরের মন্দিরগুলি দেউল, চালা, রত্ন প্রভৃতি স্থাপত্যগত দিক থেকে পৃথক পৃথক পর্যায়ে ভাগ করা যায়। দেউল পর্যায়ের সৌধগুলির মধ্যে মলেশ্বর শিবের মন্দির উল্লেখযোগ্য। এটি ল্যাটেরাইট পাথরে ১৬৪২ খ্রিস্টাব্দে রঘুনাথ সিংহ কর্তৃক প্রতিষ্ঠিত হয়েছিল। মন্দিরটি পূর্বে নাকি দেউল আকৃতির ছিল এবং বক্রাকৃতি গন্ডির উপরে আমলক ও কলস স্থাপিত ছিল। আদি মন্দিরের সঙ্গে বর্তমান মন্দিরে কিছু কিছু সাদৃশ্য লক্ষ্য করা যায় বিশেষ করে উদগতা অংশগুলির ক্ষেত্রে। পলেস্তারার প্রয়োগে গোটা মন্দিরটিই আধুনিকতার রূপ পেয়েছে। বর্তমান মন্দিরটি একটি চতুষ্কোন গৃহের উপর অষ্টকোণাকৃতি এক শিখর বিশিষ্ট। মন্দিরের প্রবেশদ্বারের উপর একটি পাথরের হাতি ও শিলালিপি আছে, মন্দিরাভ্যন্তরে মেঝের উপর স্থাপিত উত্তরদিকে বিস্তৃত গৌরীপট বেষ্টিত শিবলিঙ্গ প্রতিষ্ঠিত আছে। ইনিই মল্লেশ্বর শিব নামে খ্যাত। মন্দিরের সংলগ্ন একটি বৃহৎ নহবত খানা আছে। মন্দির চত্বরে একটি চৌবাচ্চার মধ্যে জলেশ্বর শিব নিহিত আছেন।
রত্নমন্দিরের মধ্যে মদনমোহন, কালাচাঁদ, রাধাগোবিন্দ, নন্দলাল ও রাধামাধবমন্দির উল্লেখযোগ্য। রত্নমন্দির বিষ্ণুপুর জেলায় বিশেষ সমাদৃত হয়েছিল। ইঁট ও মাকড়া পাথরে তৈরি কালাচাঁদ মন্দিরের গায়ে পৌরাণিক দেবদেবী, কৃষ্ণলীলা প্রভৃতি দৃশ্যের অবতারণা করা হয়েছে। অষ্টকোণাকৃতি এই নবরত্নবিশিষ্ট মন্দিরের চূড়ায় পদ্ম, আমলক, ঘট ও ধ্বজা। ১৬৫৬ খ্রিস্টাব্দে মন্দিরটি নির্মিত হয়েছিল। ১৭৩৭ খ্রিস্টাব্দে নির্মিত রাধামাধব মন্দিরে ভিত্তিবেদির সমান্তরাল দুটি সারিতে পশু পক্ষী ও পৌরাণিক ভাস্কর্য। দুপাশের দেওয়াল ও কার্নিসের নীচে খোপের মধ্যে দুসারি করে মূর্তি ও ভাস্কর্য। খিলানশীর্ষে ও থামের গায়েও নানাবিধ ভাস্কর্যে সজ্জিত - বিষয় প্রধানত কৃষ্ণলীলা, দশাবতার, পদ্ম প্রভৃতি। এই অঞ্চলে একরত্ন মন্দির সবই পাথরের, দুই একটি ইঁটের ছাড়া, তার মধ্যে মদনমোহন মন্দির উল্লেখযোগ্য। পোড়ামাটির কাজে একদিকে পশুপক্ষি, কৃষ্ণলীলা, দশাবতার ও অন্যান্য পৌরাণিক কাহিনি রূপায়িত, অপরদিকে স্থান পেয়েছে প্রধানত যুদ্ধ দৃশ্য। থামের গায়ে কীর্তন ও বাজিয়ের দল ও খিলানশীর্ষে কুরুক্ষেত্রযুদ্ধ ও মহাভারতের বিভিন্ন কাহিনি। মদনমোহন মন্দিরের চারিদিকে ইঁটের সুউচ্চ প্রাচীর। মন্দিরটি দক্ষিণমুখী এবং বারান্দাবিশিষ্ট। বিষ্ণুপুরে ইঁটের মন্দিরগুলির মধ্যে এই মন্দিরটিই অন্যতম বলে বিবেচিত। ভিতের চারিদিকে হাঁসের সারি, বাদ্য ও নৃত্যরত মূর্তি, রামায়ণকাহিনি, দশাবতার ও ড্রাগন মূর্তি দ্বারা অলংকৃত। সম্মুখে নাটমন্দিরটির দেওয়ালে পোড়ামাটির কাজ আছে।
১৭৫৮ খ্রিস্টাব্দে মল্লরাজ চৈতন্য সিংহ কর্তৃক রাধাশ্যাম জীউর মন্দির নির্মিত হয়েছিল। মন্দিরটি মাকড়া পাথরের এবং চারচালা রীতিতে গঠিত এবং টেরাকোটাসমৃদ্ধ গম্বুজাকৃতি রত্নশিখরটি বৈশিষ্ট্যপূর্ণ। দক্ষিণমুখী মন্দিরটির দেওয়ালে অনন্তশয্যায় শায়িত বিষ্ণু, ব্রহ্মা, মহেশ্বর ও গণেশাদি দেবতা, হাতি, ঘোড়া, মহিষ, হরিণ ইত্যাদি পশুপাখি, নরনারী প্রভৃতি পোড়ামাটির মূর্তিদ্বারা সুন্দরভাবে অলংকৃত। বিষ্ণুপুর দুর্গের ভেতরের দেবালয়গুলি সপ্তদশ শতাব্দীর গোড়ার দিকে তৈরি বলে মনে হয়। এরমধ্যে শ্যামরায়ের পঞ্চরত্ন মন্দিরটি উল্লেখযোগ্য। মন্দিরটি ১৬৪৩ খ্রিস্টাব্দে নির্মিত এবং পঞ্চরত্ন মন্দিরের মধ্যে সর্বাপেক্ষা প্রাচীন। বিষ্ণুপুর দুর্গের মধ্যে আর একটি ভগ্ন জোড়বাংলা মন্দিরের দেখা পাওয়া যায়। মন্দিরের গায়ে পোড়ামাটির কাজের নিদর্শন দুচারটি রয়েছে। এখানে একজোড়া করে চারটি রেখদেউল এবং দুর্গের বাইরে রাসমঞ্চ বলে পরিচিত পিরামিডতুল্য গৃহটি উল্লেখযোগ্য।
বিষ্ণুপুরে বহু প্রাচীন কীর্তির মধ্যে আছে গড়খাই দুর্গ। দ্রষ্টব্যবস্তু হল পাথরের তৈরি পাথর দরজা ও বীর দরজা, দলমর্দন বা দলমাদল কামান ইত্যাদি।
বিষ্ণুপুরের অদূরে অযোধ্যা গ্রামে ইঁটের তৈরি বারোটি শিবমন্দির পাশাপাশি অবস্থিত। পঞ্চরথ দেউলরীতির এই দেবালয় উচ্চতায় ২৫ ফুট ও প্রস্থে ১০ ফুটের বেশি হবে না। এরই কাছাকাছি গিরিগোবর্ধনের মন্দির নির্মাণ রীতির এক অভিনব নিদর্শন। দেবগৃহের চালা প্রচলিত কোনো পদ্ধতিতে তৈরি না করে বড়ো বড়ো শিলাখন্ডের আকারে বিন্যস্ত। বিগ্রহটি শ্রীকৃষ্ণের, এছাড়া সতেরো চূড়াযুক্ত আটকোণা রাসমঞ্চটি উল্লেখযোগ্য। এই থানার অন্তর্গত জয়কৃষ্ণপুরে যত ছোটো ছোটো মন্দির নির্মিত হয়েছিল এমনটি আর কোথাও হয় নি বলে মনে করা হয়। ইঁট ও কোনো কোনো ক্ষেত্রে মাকড়া পাথরের নির্মিত দেউল একরত্ন পঞ্চরত্ন, দালান প্রভৃতি উল্লেখযোগ্য।
যাওয়া– নিকটতম স্টেশন বিষ্ণুপুর(VSU)। বাঁকুড়া, কলকাতা, আসানসোল, দুর্গাপুরের মতো পশ্চিমবঙ্গের বিভিন্ন শহর থেকে নিয়মিত বাসও যাচ্ছে বিষ্ণুপুরে।
থাকা – পশ্চিমবঙ্গ পর্যটনের ট্যুরিস্ট লজ রয়েছে বিষ্ণুপুরে। পাশেই পৌরসভার পৌর পর্যটন আবাস। এছাড়া শহর জুড়েই রয়েছে নানান মান ও দামের বেসরকারি হোটেল।
মেলা – বিষ্ণুপুরের আরেক আকর্ষণ বিষ্ণুপুর মেলা। শীতের রোদ গায়ে মেখে ডিসেম্বরের শেষ সপ্তাহ জুড়ে (২৩-২৭ ডিসেম্বর) চলে এই মেলা। মেলার সময় আগে থেকে বুকিং করে আসাই ভালো।
কেনাকাটা – বালুচরী আর স্বর্ণচরী শাড়ির জন্যও খ্যাত বিষ্ণুপুর। সংগ্রহে রেখে দেওয়ার মতো আরেকটি জিনিস হল হিন্দুপুরাণের দেবদেবীদের ছবি আঁকা দশাবতার তাস। এছাড়াও স্যুভেনির হিসেবে কেনা যায় বিষ্ণুপুরের মাটির ঘোড়া বা অন্যান্য পোড়ামাটির তৈরি ঘর সাজানোর জিনিসপত্র, ডোকরা, কাঠ বা শাঁখের কাজ।
ভ্রমণকাহিনি- মন্দির-নগরীতে কিছুক্ষণ || চেনা রুটিনের গণ্ডি ছাড়িয়ে

