
দার্জিলিং – পশ্চিমবঙ্গ তথা ভারতের অন্যতম শৈলশহর সুন্দরী দার্জিলিং পাহাড়ের রানি নামে সমধিক পরিচিত। চিরহরিত অরণ্যে ছাওয়া সবুজ পাহাড়ের মাথায় রুপোর মুকুটের মতো জ্বলজ্বল করে কাঞ্চনজঙ্ঘা। সূর্যোদয়-সূর্যাস্ত তাতে এঁকে দেয় সোনারঙ। তুলোর মতো মেঘের রাশি ভিজিয়ে দেয় শরীর। সত্যজিতের সিনেমায়, অঞ্জন দত্তের গানে আজও দার্জিলিংকে ঘিরে বাঙালির নস্টালজিয়া অমলিন। দার্জিলিংয়ের মূল আকর্ষণ ম্যল। ঘোড়ায় চড়া, কফিশপে আড্ডা, বুকশপে ঢুকে বইয়ের পাতা নাড়াচাড়া করা অথবা স্রেফ ম্যলের কাঠের বেঞ্চিতে বসে কাঞ্চনজঙ্ঘা আর মেঘ-রোদ্দুরের খেলা দেখতে দেখতেই সময় কাটিয়ে দেওয়া যায়। ম্যল লাগোয়া অবজারভেটরি হল আর মহাকাল গুহা। স্টেশন থেকে ম্যল যাওয়ার পথের দুপাশে পসরা নানান নিয়ে বসেছে দোকানিরা। ম্যল থেকে হাঁটাপথেই পৌঁছে যাওয়া যায় দার্জিলিং চিড়িয়াখানায়। পরিচিত নাম পদ্মজা নাইডু হিমালয়ান জুলজিক্যাল পার্ক। সাইবেরীয় বাঘ, স্নো-লেপার্ড, তিব্বতীয় নেকড়ে, হিমালয়ের কালো ভাল্লুক, রেড পান্ডার মতো বিরল সব প্রাণীর দেখা মিলবে এখানে। চিড়িয়াখানার ভিতরেই রয়েছে হিমালয়ান নেচার ইন্টারপ্রিটেশন সেন্টার। পাশেই হিমালয়ান মাউন্টেনিয়ারিং ইনস্টিটিউট। চকবাজার বাসস্ট্যান্ড থেকে প্রাইভেট গাড়ি ভাড়া করে আশপাশের দ্রষ্টব্যগুলি দেখে নেওয়া যায়। বাজারের গায়েই লয়েড বোটানিক্যাল গার্ডেন। লেবং কার্ট রোডে টিবেটান রিফিউজি সেল্ফ হেল্প সেন্টার। এখানে তিব্বতীয় হস্তশিল্পের শো-রুমটি অবশ্য দ্রষ্টব্য। শহর থেকে ২ কিমি দূরে হ্যাপি ভ্যালি টি এস্টেট। দার্জিলিং রেল স্টেশনের পাশেই কাঠমান্ডুর পশুপতিনাথ মন্দিরের আদলে তৈরি বীরধাম মন্দির। দার্জিলিং থেকে ১০ কিমি দূরে কৃত্রিম লেক সিঞ্চলকে ঘিরে গড়ে উঠেছে সিঞ্চল গেম স্যাংচুয়ারি। ওক, কাটুস, কাপাসি, কাওলার অরণ্যের বাসিন্দা বার্কিং ডিয়ার, বুনো শুয়োর, কালো ভাল্লুকেরা। বিশ্বের সর্বোচ্চ গল্ফ কোর্সটি এই সিঞ্চলেই। সিঞ্চল থেকে দার্জিলিং শহরে জল সরবরাহ হয়। সিঞ্চলের ২ কিমি দূরে ঘুম দার্জিলিং হিমালয়ান রেলওয়ের সর্বোচ্চ রেলস্টেশন। দার্জিলিং থেকে দূরত্ব ৮ কিমি। এখানে রয়েছে তিব্বতীয় গোলুকপা সম্প্রদায়ের বৌদ্ধদের ইয়াগা চোলিং মনাস্ট্রি ও হলুদ টুপি বৌদ্ধদের সানতেন চোলিং মনাস্ট্রি। ফেরার পথে দেখে নেওয়া যায় সোনাদা মনাস্ট্রি। ঘুম থেকে ৩ কিমি দূরে বাতাসিয়া লুপ। এখানে পাহাড়কে বেড় দিয়ে টয়ট্রেনের রেললাইন চলে গেছে। বাতাসিয়া লুপের মাঝখানেই ওয়ার মেমোরিয়াল।
দার্জিলিং শহর থেকে ১২ কিমি দূরে ঘুম হয়ে পথ গিয়েছে রক গার্ডেন। পাহাড় থেকে নেমে আসা চুন্নু ফলসকে ঘিরে সাজানো বাগান। দার্জিলিং-এর অন্যতম আকর্ষণ টাইগার হিল থেকে সূর্যোদয় দেখা। দার্জিলিং থেকে ১১ কিমি দূরে টাইগার হিল। পর্যটক মরসুমে প্রতিদিন ভোর ৪টের সময় দার্জিলিং থেকে টাইগার হিল ট্যুরের গাড়ি যায়। নিজেরাও গাড়ি ভাড়া করে ঘুরে আসা যায়। সূর্যের প্রথম আলোয় রঙিন হয়ে ওঠে কাঞ্চনজঙ্ঘা, কাবরু, মাকালু প্রভৃতি তুষারশৃঙ্গগুলি। নিকটতম রেলস্টেশন শিলিগুড়ি বা নিউ জলপাইগুড়ি। পশ্চিমবঙ্গের বিভিন্ন শহর থেকে বাসেও পৌঁছনো যায় শিলিগুড়ি। বিমানে এলে বাগডোগরায় নামতে হবে।  শিলিগুড়ি থেকে দার্জিলিং ৮০ কিমি। শেয়ার জিপ বা গাড়িভাড়া করে শিলিগুড়ি থেকে দার্জিলিং পৌঁছনো যায়। বাসও যাচ্ছে। শিলিগুড়ি থেকে দার্জিলিং হিমালয়ান রেলের হেরিটেজ টয়ট্রেনে চড়েও দার্জিলিং যাওয়া যায়।
দার্জিলিং শহরের আশপাশে ঘোরার জন্য মরসুমে ডি.জি.এইচ.সি. কন্ডাক্টেড ট্যুরের ব্যবস্থা করে। টয় ট্রেনের জয় রাইডেও বেড়িয়ে নেওয়া যায় দার্জিলিং থেকে ঘুম। দার্জিলিং-এ পশ্চিমবঙ্গ পর্যটন উন্নয়ন নিগমের দার্জিলিং ট্যুরিস্ট লজ। দার্জিলিং গোর্খা হিল কাউন্সিলের ম্যাপেল লজ ও লুইস জুবিলি লজ। দার্জিলিং-এ বেনফিসের হোটেল হিমালয়। দার্জিলিং-এর চা পৃথিবী বিখ্যাত। আর রয়েছে হরেক রকম গরম পোশাক। ম্যল লাগোয়া চৌরাস্তা জুড়ে পসরা নিয়ে বসেছে দোকানীরা। কিউরিও শপ থেকে সংগ্রহ করা যায় নানান মূর্তি, কুকরি, পাথরের মালা এইসব। স্থানীয় পোশাকও কেনা যায় স্মারক হিসেবে।