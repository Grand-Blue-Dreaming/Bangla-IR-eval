কেঞ্জাকুড়ার মুড়ি মেলা – সন্দীপের কলমে
by Sourav Ghosh | Jan 18, 2019 | 
কেঞ্জাকুড়ার মুড়ি মেলা 
1.1 মেলাকে নিয়ে প্রচলিত কাহিনী :
1.2 কিভাবে যাবেন:
1.3  কেঞ্জাকুড়ার মুড়ি মেলা

বাঁকুড়া জেলার কেঞ্জাকুড়া গ্রামে ৪ ঠা মাঘ মানে, মুড়ি পরবের দিন। সকাল থেকে কেঞ্জাকুড়া গ্রাম ছাড়াও বিভিন্ন জেলার মানুষ এসে যোগদান করে এই মেলাতে।
দ্বারকেশ্বর নদের পাড়ে সঞ্জীবনী আশ্রমে ১লা মাঘ চব্বিশ প্রহর ব্যাপী হরিনাম সংকীর্তন এর মধ্যেদিয়ে শুরু হয় মেলা, শেষ হয় ৪ঠা মাঘ।
চারদিন মেলা থাকলেও আসল ভিড় হয় ৪ঠা মাঘ। সেদিন সকাল থেকেই কেঞ্জাকুড়া গ্রামের পাশা পাশি সমস্ত গ্রাম থেকে লোক মুড়ি, চপ, শিঙাড়া, লংকা, নারকেল নাড়ু,শশা, মুলা, পেয়াজ, বিলাতি,জিলিপি,বেগুনি, চানাচুর, ইত্যাদি নিয়ে হাজির হয় নদের চরে। সকলে মিলে একসাথে মুড়ি মেখে খায়।

সকালে মুড়ি খাওয়ার পর নদের পাড়ে মেলা দেখে, কেউ বিশ্রাম করে, কেউ বা অপন মানুষের সাথে একান্তে সময় কাটায়। অবশেষে দুপুরে সমস্ত মেলার উপস্থিত মানুষদের জন্য থাকে খিচুড়ি খাওয়ার ব্যবস্থা। যাতে সকলে প্রসাদ গ্রহন করতে পারে, তার জন্য প্রচুর লোক প্রসাদ তৈরির জন্য কাজ করে সারারাত ধরে। এদিন বিকাল পর্যন্ত খিচুরি খাওয়ানো হয়।

মেলাকে নিয়ে প্রচলিত কাহিনী :
বাঁকুড়ার কেঞ্জাকুড়া গ্রামের কাছেই দ্বারকেশ্বর নদের পাড়ে রয়েছে সঞ্জীবনী আশ্রম। এই আশ্রমে বহু প্রাচীন কাল থেকে মকর সংক্রান্তিতে সঞ্জীবনী মাতার বাৎসরিক পুজো উপলক্ষে অনেক মানুষ এখানে জড়ো হতেন। হরিনাম সংকীর্তন চলে মাঘ মাসের প্রথম সপ্তাহ-জুড়ে। লোকালয় থেকে অনেকটা দূরে এক সময় ওই এলাকা ছিল ঘন জঙ্গলে ঢাকা। দূর দূরান্ত থেকে ভক্তরা হরিনাম শুনতে আসতেন আশ্রমে। হিংস্র জীবজন্তুর আক্রমণের ভয়ে রাতে তাঁরা নিজেদের গ্রামে ফিরতে পারতেন না। সারারাত জেগে নামগান শুনে পরের দিন সকালে দ্বারকেশ্বরের জলে নিজেদের সঙ্গে থাকা বাতাসা ও মুড়ি ভিজিয়ে খেয়ে বাড়ি ফিরতেন। ভক্তদের সেই মুড়ি খাওয়ার রেওয়াজ আজ পরিণত হয়েছে উৎসবে। বাঁকুড়ার কেঞ্জাকুড়া ছাড়া পৌষ সংক্রান্তির দিন বর্ধমান পানাগড়ের কাঁকসা গ্রামেও দীর্ঘদিন ধরে হয়ে আসছে ‘মুড়ি মেলা’।

কিভাবে যাবেন:
রাস্তা: ছাতনা থেকে 7 কিমি।
বাঁকুড়া বাস স্ট্যান্ড থেকে 15 কিমি
যোগাযোগ- ছাতনা এবং বাঁকুড়া থেকে সকালে টেকার, টোটো, বাস পেয়ে যাবেন।
