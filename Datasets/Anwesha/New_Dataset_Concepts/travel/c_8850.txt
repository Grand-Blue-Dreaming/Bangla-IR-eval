কোচবিহার – ঐতিহাসিক শহর কোচবিহার। শহর জুড়ে একের পর এক হেরিটেজ বিল্ডিং আর অসংখ্য দিঘি। যার মধ্যে প্রধান আকর্ষণ বিশাল রাজপ্রাসাদ। মহারাজা নৃপেন্দ্রনারায়ণের রাজত্বকালে ১৮৮৭ সালে ইংরেজদের পৃষ্ঠপোষকতায় প্রাসাদটি নির্মিত হয়। বর্তমানে প্রাসাদের এক অংশে সংগ্রহশালা।
কোচবিহার শহর পুরোটাই তোর্সা নদীর তীরে অবস্থিত। পরিকল্পিত শহর হওয়ার সুবাদে অতি সুন্দর ও পরিষ্কার। বড় বড় গাছের সমারোহ, তার মধ্যে দিয়ে প্রশস্ত রাজপথ, প্রমোদ উদ্যান, বড় বড় দীঘি দর্শকের দৃষ্টি আকর্ষণ করে। দ্রষ্টব্য বস্তুর মধ্যে মহারাজার রাজপ্রাসাদ, রানীর বাগান, ভিক্টোরিয়া কলেজ, গ্রন্থাগার এবং অবশ্যই মদনমোহন এবং অসংখ্য ছোটো বড়ো মন্দির মসজিদ, সাগরদিঘি, বড়দেবী মন্দির, ইন্ডোর স্টেডিয়াম, নরেন্দ্রনারায়ণ পার্ক প্রভৃতি। কাছেপিঠেই প্রাচীন জনপদ গোসানিমারি, বৈষ্ণবতীর্থ মধুপুর ধাম, বাণেশ্বর শিবমন্দির আর রসিকবিল পাখিরালয়।
কোচবিহার জেলার সুরম্য রাজপ্রসাদ ১৮২৮ খ্রিস্টাব্দে মহাজার প্রাণনারায়ণের নির্মিত। ইমারতের চূড়ায় ধাতু নির্মিত গম্বুজ আছে। প্রাসাদটিতে ইউরোপীয় স্থাপত্য রীতি লক্ষ্য করা যায়। তবে প্রাণনারায়ণ কর্তৃক নির্মিত রাজপ্রাসাদ ১৮৮৪ খ্রিস্টাব্দে এক ভয়াবহ অগ্নিকাণ্ডে ভস্মীভূত হয়ে গেলে বসবাসের অযোগ্য হয়ে পড়েছিল। ১৮৮৯ খ্রিস্টাব্দে মহারাজা নৃপেন্দ্র নারায়ণ বর্তমান প্রাসাদটি নির্মাণ করেছিলেন। প্রাসাদে ওঠার জন্য পাঁচটি সিঁড়ি আছে। গম্বুজের চূড়া পর্যন্ত সিঁড়িটি কারুকার্য শোভিত। ইতালীয় স্থাপত্যকলা অনুসারে অলংকরণ সমৃদ্ধ এই মন্দিরটি পর্যটকদের বিশেষ আকর্ষণীয় সম্পদ। মন্দির নির্মাণ ক্ষেত্রে প্রাণনারায়ণের রাজত্বকাল কোচবিহারের স্বর্ণযুগ। ইনি ছাড়া কোচবিহারের আর কোন রাজা এত অধিক সংখ্যক মন্দির নির্মাণ করতে সক্ষম হননি। তাঁর রাজত্বকালে যে সমস্ত মন্দির নির্মিত হয়েছিল তন্মধ্যে হিরণ্যগর্ভ, আনন্দময়ী, নৃসিংহ ঠাকুর, সিদ্ধেশ্বরী, বাণেশ্বর, ক্রোটেশ্বর শিবমন্দির, বামাকালী ঘূর্ণেশ্বরী প্রভৃতি মন্দির উল্লেখযোগ্য।
কোচবিহারের বিখ্যাত মন্দিরগুলির মধ্যে বাণেশ্বর শিবমন্দির অন্যতম। মন্দিরটির উত্তরদিকে অবস্থিত একটি চালামন্দির ত্রিরথ; সিংহাসনের শীর্ষে পদ্মের উপর শিবমূর্তির উপবিষ্ট বিগ্রহ ও এক অর্ধনারীশ্বরের মূর্তি অধিষ্ঠিত। পিতলের মূর্তি উচ্চতায় ৬ ইঞ্চির মতো। অর্ধনারীশ্বরের অর্থাৎ শিবদুর্গার সম্মিলিত পৌরাণিক রূপ বাণেশ্বর বলেও আখ্যাত। মূর্তির ডানদিকে শিবের জটা আর বামদিকে দুর্গার মাথায় অর্ধ পদ্মাকৃতি মুকুট দেখা যায়। মন্দিরটির প্রতিষ্ঠাকাল নিয়ে নানা মতবাদ চালু আছে। কেউ বলেন বাণরাজা কেউ বলেন রাজা জল্পেশ মন্দিরটি নির্মাণ করেছিলেন। তবে পরবর্তী সময়ে মহারাজা প্রাণনারায়ণই ইঁটের প্রাচীর ঘিরে মন্দিরটি সংস্কার করেছিলেন। কিংবদন্তি অনুসারে দৈত্যরাজ বাণাসুর বাহুবলে স্বর্গরাজ্য অধিকার করে দেবতাদের তাড়িয়ে দিয়েছিলেন। বাণাসুর ছিলেন শিবের একনিষ্ঠ ভক্ত। দেবতাদের দুর্দশা দেখে তিনি বাণাসুরকে নির্দেশ দিয়েছিলেন স্বর্গরাজ্য দেবতাদের ফিরিয়ে দিতে। বাণাসুর একটি শর্তে স্বর্গরাজ্য ফিরিয়ে দিতে সম্মত হয়েছিলেন সেটি হল যদি তাঁর উপাস্য দেবতা এই স্থানে অধিষ্ঠান করেন। সেই সময় থেকেই বাণেশ্বর শিবের প্রতিষ্ঠা। এই মন্দিরটি উচ্চতায় ৪০ ফুট, গম্বুজাকৃতি, বাঁকানো কার্নিশ এবং মন্দিরটি পশ্চিমমুখী। মন্দিরের গর্ভগৃহটি মাটির সমতল থেকে ৭ ফুট নীচে সিঁড়ি বেয়ে নামতে হয়। প্রধান দরজার উপরে খিলান বহুমুখী এবং ছুঁচালো। খিলানের উপরে লহরা, তার উপর বেঁকি। উপরে পর পর গম্বুজ, পদ্ম, পলকাটা আমলক, কলস ও ত্রিশূল স্থাপিত। মন্দিরের অভ্যন্তরে কালো পাথরের শিবলিঙ্গ এবং গৌরীপট্ট প্রতিষ্ঠিত। পাশেই আরেকটি মূর্তি রয়েছে দুহাতে ত্রিশূল নিয়ে। দেবী চণ্ডীর পিতলের মূর্তি। পাশে রয়েছে পাথরের তৈরি একটি ছোটো বিষ্ণুপট্ট, তাতে লক্ষ্মী, সরস্বতী, গঙ্গা, যমুনা মূর্তি খোদিত।
বাণেশ্বর শিবপূজা উপলক্ষে শিব চতুদর্শীতে মহাসমারোহে পূজা অনুষ্ঠিত হয় এবং সপ্তাহব্যাপী মেলা চলে। বাণেশ্বর শিবমন্দিরের মত একই উচ্চতাবিশিষ্ট গম্বুজাকৃতি আরেকটি মন্দির সহজেই নজর কাড়ে তা হল সিদ্ধেশ্বরী মন্দির। ইটের তৈরী ৩২ ফুট উচ্চতা বিশিষ্ট মন্দিরটি আটচালা এবং গম্বুজ শোভিত। এহেন মন্দির কোচবিহারে আর নেই বললেই চলে। গম্বুজের উপর প্রথাগত ভাবে পদ্ম, আমলক, কলস ও ত্রিশূল দেখা যায়। মন্দিরের প্রবেশপথ থেকে গর্ভগৃহ ৫ ফুট নীচে, সিঁড়ি দিয়ে নামতে হয়। মূল মন্দিরের প্রবেশদ্বার দিয়ে সিঁড়িপথে কয়েক ধাপ অবতরণ করলে সিদ্ধেশ্বরী দেবীর আসন নজরে পড়ে। চতুর্ভুজা ধাতুময়ী ক্ষুদ্র সিদ্ধেশ্বরী কালিকা পদ্মের ওপর উপুড়ভাবে শায়িত শবরূপী শিবের পিঠের ওপর উপবিষ্টা। ওপরে দুহাতে রয়েছে কর্তরী ও খড়্গ নীচের দুহাতে রয়েছে দর্পণ এবং অভয়মুদ্রা। দেবীর ভৈরব হল সিদ্ধেশ্বর। দেবীকে কালী জ্ঞানে পূজা করা হয় থাকে।
সিদ্ধেশ্বরী মন্দিরের দক্ষিণ পাশে বৃক্ষরূপিনী কামাক্ষ্যা দেবীর থান আছে। একটি প্রাচীন কামরাঙা বৃক্ষই দেবীর প্রতীক এবং পীঠস্থান রূপে পরিগণিত। পূর্বে আসামের অন্তর্গত এবং পরে কোচবিহারের অধীন এই কামাক্ষীয় মন্দির বিখ্যাত। কিংবদন্তি অনুযায়ী, কামরূপের পৌরাণিক রাজা নরকাসুর কর্তৃক প্রতিষ্ঠিত। প্রাচীন পৌরাণিক উপাখ্যানে দেখা যায়, বর্তমান কোচবিহার, গোয়ালপাড়া, আসাম অঞ্চলে নরকাসুরের পুত্র ভগদত্ত রাজত্ব করতেন। এই ভগদত্তের বংশে রাজা ভাস্করবর্মনের জন্ম। এই বংশের বিলুপ্তির পর কোচবিহার অঞ্চলটি রাজা ধর্মপাল অধিকার করেছিলেন। পরতবর্তীকালে এর ধ্বংসাবশেষের উপর ১৫৫৬ খ্রিস্টাব্দে মহারাজা নরনারায়ণ দুটি নাটমন্দির পঞ্চরত্নসমেত ইঁটের পরিখা দ্বারা বেষ্টিত বর্তমানের এই কামাক্ষীয় মন্দিরটি প্রতিষ্ঠা করেছিলেন। মন্দিরাভ্যন্তরে ভগবতী মূর্তি।
হোসেন শাহের আক্রমণে এবং পরবর্তী সময়ে ১৫৫৩ খ্রিস্টাব্দে কালাপাহাড় কামরূপ সহ কোচবিহার আক্রমণের সময় কামতেশ্বরী মন্দির সম্পূর্ণরূপে বিনিষ্ট হয়ে পড়েছিল। ১৬৬৫ খ্রিস্টাব্দে মহারাজা প্রাণনারায়ণ বর্তমান কামতেশ্বরী মন্দিরটি পুননির্মাণ করেছিলেন। মন্দিরটির চারিদিকে সুউচ্চ প্রাচীর দ্বারা বেষ্টিত। প্রধান ফটক দিয়ে মন্দির প্রাঙ্গনে প্রবেশ করতেই প্রথম দেলাভিটা, গারোদঘর (ধনাগার) এবং হোমগৃহের পরেই কামতেশ্বরী দেবীর মূল পাকা মন্দির। মন্দিরের অভ্যন্তরে দেবীর সিংহাসনের উত্তরপাশে সূর্যমূর্তি এবং পৃথক চৌকিতে মহাদেব, নারায়ণ, গোপাল ও ব্রহ্মার মূর্তি স্থাপিত আছে। মন্দির প্রাঙ্গণের উত্তর পূর্বকোণে একটি মন্দিরে মহাদেব ও লক্ষ্মীনারায়ণ এবং দক্ষিণ পশ্চিমকোণে একটি মন্দিরে তারকেশ্বর শিব বিদ্যমান। রাজা প্রাণনারায়ণ মন্দিরটি প্রতিষ্ঠা করলেও কোনো মূর্তি প্রতিষ্ঠা করেন নি। মূর্তির পরিবর্তে কবচ প্রতিষ্ঠা করেছিলেন। ঐ কবচ যে রৌপ্য কৌটায় আবদ্ধ ছিল তার ওপরে ভগবতীর মূর্তি অঙ্কন করেছিলেন। কৌটার অভ্যন্তরে রক্ষিত বস্তু কেউ দেখতে পাননি এমনকি পূজারীও নন। পরবর্তিকালে কবচরূপী দেবী অপহৃত হলে শূন্য সিংহাসনকে পূজা করা হয়ে থাকে। প্রতিবছর বৈশাখ মাসে সারা মাসব্যাপি বিশেষ সমারোহের সঙ্গে পূজাপাঠ, হোম ইত্যাদি অনুষ্ঠিত হয়।
এছাড়া আরো কিছু কিছু দুর্গ যেমন ফেঙ্গয়াগড়, বৈদ্যেরগড়, বিক্রমরাজার গড়, প্রতাপগড়, কামতাপুর দুর্গ, বারোপাইকের গড়, বিশ্বসিংহের কেল্লা, চিলারায় (শুক্লধ্বজ) কোট ইত্যাদি সম্ভবত খ্রিস্টিয় পঞ্চদশ ও ষোড়শ শতাব্দীতে নির্মিত। এদের মধ্যে চিলারায়ের কোট এবং কামতাপুর দুর্গ উল্লেখ করার দাবি রাখে। চিলারায়ের কোট হল মাটি-ইঁট-চুন মেশানো উঁচু পাঁচিলঘেরা এক গড়। উত্তর-দক্ষিণে ৮৪ মিটার বিস্তৃত। দুর্গের ঘরগুলি ছিল বাঁশ বা কাঠ দিয়ে তৈরি। দুর্গের মধ্যে ছিল অন্দরমহল। তাই স্থানের নাম হয় অন্দরান ফুলবাড়ি। নীলধ্বজ নির্মিত কামতাপুর দুর্গ মাটির পাঁচিল, প্রায় ২২ কিলোমিটার বিস্তৃত। দুর্গের অভ্যন্তরে রাজপ্রাসাদের প্রবেশদ্বার শীলদুয়ার, সন্ন্যাসী দুয়ার, জয় দুয়ার, নিমাই দুয়ার ও হেঁকোদুয়ার।
কোচবিহারের সুভাষপল্লী অঞ্চলে অনাথনাথ শিবমন্দির মন্দিরটি দক্ষিণমুখী এবং উচ্চতায় প্রায় ২৮ ফুট। মন্দিরটি চারকোণা এবং চারকোণে চারটি স্তম্ভ দেখে মুসলিম স্থাপত্যের কথা স্মরণ করিয়ে দেয়। ইটের তৈরি এই মন্দিরটির প্রতিষ্ঠাকাল ঊনবিংশ শতাব্দীর শেষ দিকে। দেওয়ালের গায়ে দুটি বিড়াল মূর্তি, দুটি সিংহ মূর্তি ও একটি গণেশ মূর্তি সহ পদ্মের অলংকরণ আছে। সামনের দেওয়ালে খাঁজকাটা অনেক খোপ দেখা যায়। মন্দিরের ছাদের উপর গম্বুজ, গম্বুজের উপরে পদ্ম, আমলক ও ত্রিশূল রয়েছে। মন্দিরটির অভিনবত্বের মধ্যে দেওয়ালের গায়ে বিড়াল মূর্তির উপস্থাপনা যা পশ্চিমবঙ্গে আর কোনও মন্দিরে দৃষ্ট হয় না। এই উপস্থাপনার পিছনে হয়তো কোনও ইতিহাস বা উপাখ্যান থাকতে পারে কিন্তু তা অজানাই থেকে গেছে।
ধলিয়াবাড়িতে পোড়ামাটির ফলকযুক্ত দক্ষিণমুখী সিদ্ধনাথ শিবের পঞ্চরত্ন মন্দির দেখা যায়। অলংকরণ যুক্ত মন্দিরটির উচ্চতা প্রায় ৩০ ফুট। দেবালয়ের বাঁকানো চালের উপরে চারকোণে চারটি রত্ন আছে কিন্তু মাঝখানের রত্নটি ধ্বংসপ্রাপ্ত হয়েছে বলে অনুমিত হয়। অনাথনাথ শিবমন্দিরের মত এই মন্দিরেও মুসলিম স্থাপত্যের কিছু কিছু আধিপত্য নজরে পড়ে। পশ্চিমদিকের দেওয়ালে ৯ ফুট উচ্চতাবিশিষ্ট মিহরাবের উপস্থাপনা সে কথাই স্মরণ করিয়ে দেয়। মন্দিরের প্রবেশপথের দ্বারের খিলান বহুমুখী এবং ছুঁচালো। তার নীচে ও দুপাশে দুটি স্তম্ভ রয়েছে। স্তম্ভের গায়ে পলকাটা আমলকের অলংকরণ দেখা যায়। দেওয়ালের গায়ে খাঁজকাটা অনেকগুলি কুঠুরি বা খোপ আছে। সেই সমস্ত খোপে দশাবতার, পৌরাণিক দেবীর মূর্তি, বন্দুকধারী পল্টন, নর্তকী মূর্তি এবং লতাপাতার অলংকরণ দেখা যায়। সম্ভবত রাজা প্রাণনারায়ণ এটির নির্মানকার্য শুরু করেছিলেন তবে সমাপ্ত হয়েছিল দেবনারায়ণের সময়ে। মন্দিরাভ্যন্তরে বিগ্রহটি সাড়ে চার ফুট উচ্চতাবিশিষ্ট। সিদ্ধনাথ শিবমন্দির ছাড়া আর সর্বত্রই পোড়ামাটির অলংকরণ অনুপস্থিত। এরই অদূরে যে স্তূপ দেখা যায় তা সম্ভবত উপেন্দ্রনারায়ণের রাজপ্রাসাদের ধ্বংসাবশেষ।
বৈরাগী দিঘির উত্তর পাড়ে মদনমোহন মন্দির মহারাজা নৃপেন্দ্রনারায়ণ কর্তৃক প্রতিষ্ঠিত হয়েছিল ১৮৮৯ খ্রিস্টাব্দে। বিগ্রহটি কোচবিহার মহারাজাদের গৃহদেবতা। মন্দির প্রকোষ্ঠে রৌপ্যনির্মিত বৃহৎ মঞ্চ এবং মঞ্চের উপর রুপোর সিংহাসনে অলংকরণভূষিত অষ্টধাতুর মদনমোহন বিগ্রহ। চারকক্ষবিশিষ্ট মন্দিরটির প্রতিটিই কক্ষেই দেবদেবীর অবস্থান লক্ষ্য করা যায়। এদের মধ্যে সবচেয়ে বড় কক্ষে মদনমোহন বিগ্রহটি অধিষ্ঠান করছেন। এই কক্ষটির ওপরে সোনালি রংয়ের গম্বুজ, গম্বুজের মাথায় পদ্ম, কলস, আমলক ইত্যাদি শোভা পাচ্ছে। মদনমোহন মন্দিরের বাঁ দিকের কক্ষে রয়েছেন অষ্টধাতুর অন্নপূর্ণা, নয়নতারা ও মঙ্গলচণ্ডী বিগ্রহ। দক্ষিণদিকের ঘরে রয়েছেন শ্বেতপাথরের শায়িত মহাকাল মূর্তির উপর কষ্টিপাথরের এক কালিকা মূর্তি। প্রসঙ্গত উল্লেখ করা যায় যে বর্তমান মন্দিরে দুটি মদনমোহন বিগ্রহ লক্ষ্য করা যায়। ছোট বিগ্রহটির গঠন কার্য, আকার দেখলে অতি প্রাচীন বলে মনে হয়। রাসযাত্রা উপলক্ষে দশদিনধরে সাড়ম্বরে পূজাভোগ, যজ্ঞাদি অনুষ্ঠিত হয়।
মদনমোহন মন্দিরের পূর্বদিকে দক্ষিণমুখী ভবানীদেবীর মন্দির। মন্দিরটি ইঁটের তৈরি এবং চারচালার ওপরে গম্বুজ অবস্থিত। গম্বুজের ওপরে পদ্ম, আমলক, কলস ইত্যাদি পরপর স্থাপিত। মন্দিরটি উচ্চতায় ২৮ ফুটের মতো হবে। মন্দিরাভ্যন্তরে রুপোর সিংহাসনে মাটির তৈরি দেড়ফুট উচ্চতাবিশিষ্ট ভবানীদেবীর মূর্তি। দেবী দশভূজা, বামে সিংহ এবং দক্ষিণে বাঘের পিঠে দাঁড়িয়ে অসুর নিধনে উদ্যোতা। সম্ভবত মজারাজ প্রাণনারায়ণ কামতেশ্বরী মন্দির অনুকরণে এই মন্দিরটি নির্মাণ করেছিলেন। এছাড়া মন্দিরের অভ্যন্তরে মহাকালের এবং কষ্টি পাথরের তৈরি ৪ ফুট উচ্চতাবিশিষ্ট সিংহবাহিনী দুর্গার মূর্তি রয়েছে। কোচবিহার শহরে দেবীপল্লীতে বড়দেবীর পশ্চিমমুখী মন্দির। মূর্তি মৃন্ময়ী, দশভূজা। ইনি দুর্গা বা বড়মা বলে খ্যাত।
গুঞ্জবাড়িতে মহারাজা শিবেন্দ্রনারায়ণের রাণী ডাঙ্গআয়ী কামেশ্বরী দেবী যে মন্দিরটি প্রতিষ্ঠা করেছিলেন তার নামও ডাঙ্গর আয়ী হয়ে যায়। সম্ভবত তিনি উনিশ শতকের শেষ দিকে মন্দিরটি নির্মাণ করেছিলেন। মন্দিরের ছাদ সমতল এবং চারকক্ষ বিশিষ্ট। ছাদ সমতল হলেও ওপরে গম্বুজ বিদ্যমান। মন্দিরাভ্যন্তরে সিংহাসনের উপরে রাধাবিনোদ মূর্তি শোভা পাচ্ছে। অন্যান্য কক্ষে রয়েছেন পাথরের নারায়ণ ও শিব এবং অষ্টধাতুর নির্মিত রাধাকৃষ্ণ, দুর্গা, কালী ইত্যাদি বিগ্রহ। মন্দিরের প্রবেশদ্বারের উপরে প্রতিষ্ঠা ফলক দেখা যায়। তাতে লেখা আছে ১২৯০ সাল। তবে বর্তমানে মন্দিরটি অবহেলায় এবং অনাদরে জরাজীর্ণ। মন্দিরের সম্মুখেই এক বিশাল দীঘির দেখা মেলে। দীঘিটি রাজমাতা দীঘি বলেই পরিচিত।
দিনহাটা মহকুমায় বলরাম ঠাকুরের মন্দিরটি উল্লেখের দাবী রাখে। গম্বুজশোভিত মন্দিরটির ছাদ সমতল এবং রেলিং দিয়ে ঘেরা। গম্বুজের দুপাশে দুটি থাম এবং সন্মুখে চারথামবিশিষ্ট বারান্দাযুক্ত দালান মন্দিরটি অত্যন্ত সুরম্য। দুপাশে থামের উপর কলস স্থাপিত আর সন্মুখের থামের উপর ব্রহ্মা, বিষ্ণু, মহেশ্বরের মূর্তি দেখা যায়। মূর্তিগুলি চুন-বালি দিয়ে তৈরি। মন্দিরাভ্যন্তরে কৃষ্ণ-বলরামের অষ্টধাতু নির্মিত বিগ্রহ। সম্ভবত মন্দিরটি বাংলার ১৩১৪ সালে স্থাপিত হয়েছিল। রাসযাত্রায়, জন্মাষ্টমী এবং দোলযাত্রায় বিশেষ উৎসব পালিত হয় এবং সেই উপলক্ষে বেশ বড়ো মেলা বসে।
মধুপুরধাম অসমীয়া ধর্মপ্রচারক কবি শঙ্করদেব এবং দামোদরদেবের পদধুলি ধন্য পবিত্র তীর্থক্ষেত্র রূপে সুপরিচিত। কবি শঙ্করদেব শ্রীচৈতন্যদেবের সমসাময়িক ছিলেন এবং কথিত আছে তিনি চিলারায় কোটে (তুফানগঞ্জ) কিছুদিন অবস্থান করেছিলেন। তাঁরই প্রভাবে প্রভাবিত হয়ে মজারাজা নরেন্দ্রনারায়ণ শঙ্করদেব মন্দির প্রতিষ্ঠা করেছিলেন। মন্দিরটি উচ্চতায় ৫০ ফুটের মতো হবে। মন্দিরটি রেখদেউল রীতিতে নির্মিত পূর্বমুখী মন্দির। মন্দিরের সম্মুখে সমতল ছাদবিশিষ্ট জগমোহন বা মন্ডপ। মন্দিরের শীর্ষদেশে পর পর সংস্থাপিত পদ্ম, আমলক, কলস ও বিষ্ণুচক্র দেখা যায়। মন্দিরাভ্যন্তরে শঙ্করদেব এবং তাঁর শিষ্য মাধবদেবের যুগলমূর্তি এবং তাঁদের ব্যবহৃত জিনিসপত্র যত্ন সহকারে সুসজ্জিত। এই চত্বরে রয়েছে আরো কতকগুলি ধাম-কীর্তনঘর, ভোজনঘর এবং দোলমন্দির। শঙ্করদেবের আবির্ভাব ও তিরোভাব তিথি, রাসযাত্রা, দোলযাত্রা ইত্যাদি উপলক্ষে বড়ো উৎসব পালিত হয় এবং মেলা বসে। দূরদূরান্ত থেকে বৈষ্ণবগণ এই সব তিথিতে যোগদান করে উৎসব মুখর করে তোলেন।
মধুপুরধামের কিছুটা দূরে তোর্সা নদীর ধারে হরিহরপুরে মহারাজা উপেন্দ্রনারায়ণ আঠারো শতকের প্রথমদিকে ইঁটের তৈরি সুরম্য চারচালা শিখরবিশিষ্ট শিবমন্দির নির্মান করেছিলেন। মন্দিরটি প্রায় ২০/২৫ ফুটের মতো উঁচু এবং পশ্চিমমুখী। মন্দিরটি অতি সুন্দর। প্রবেশদ্বারের উপরে এবং খিলানের দু'পাশে বেলেপাথরে তৈরি লতাপাতা অলংকরণযুক্ত। শিবরাত্রি উপলক্ষে উৎসব প্রাঙ্গণে মেলা বসে।
কোচবিহার জেলার যে সমস্ত মসজিদ এবং মাজার আছে তন্মধ্যে উল্লেখযোগ্য মহারানীগঞ্জে তোর্সাপীরের ধাম এবং হলদিবাড়ির পীর ত্রক্রাশুল মাজার। জনশ্রুতি অনুযায়ী, মহারাজ হরেন্দ্রনারায়ণ তোর্সাপীরের ভক্ত ছিলেন। তাঁরই উৎসর্গীকৃত সাতবিঘা জমিতে তোর্সাপীরের মসজিদ বা মাজার অবস্থিত। এখানেই আছে পাগলা পীর, সত্য পীর ও খেয়াজ পীরের ঢিবি। মহরম উপলক্ষে এই বিশাল চত্বরে মেলা বসে এবং ধর্ম-বর্ণ নির্বিশেষে এই মেলায় লোক সমাগম হয় এবং পীরের সমাধিতে বাতাসা, নকুলদানা, খই ইত্যাদি উৎসর্গ করেন। প্রতি বছর ফাল্গুন মাসে হুজুর সাহেবের মেলা বসে। আগে এখানে ধর্মসভা অনুষ্ঠিত হত এবং ধর্মপ্রাণ পণ্ডিত মুসলিমরা এই মাজার শরিফে ধর্মসভায় যোগ দিতেন। এখন শুধু মেলা বসে এবং জাতি ধর্ম নির্বিশেষে লোকজন এই মাজারে এসে ফুল, চাদর, ধূপকাঠি এবং মুরগি উৎসর্গ করে যান। এছাড়া আছে পুরানী মসজিদ, খাগড়াবাড়ির মসজিদ, শিবপুরের মসজিদ। এই সমস্ত মসজিদে মহরম উপলক্ষে নানা উৎসব ধুমধাম সহকারে পালিত হয়।
যাওয়া – নিকটতম রেল স্টেশন কোচবিহার। রেল স্টেশন থেকে শহর ৪ কিমি দূরে। স্টেশন চত্বর থেকে অটো, সাইকেল-রিকশা যাচ্ছে। বাস বা ভাড়া গাড়িতে যেতে হবে ৪৫ কিমি দূরে রসিকবিল।
থাকা – মিউনিসিপাল পান্থনিবাস, ডিস্ট্রিক্ট বোর্ড রেস্ট হাউস, সার্কিট হাউস, পি ডব্লু ডি-র হোটেল ও বেশ কিছু বেসরকারি হোটেল আছে। রসিকবিলে রয়েছে বনবাংলো। কোচবিহারের এস টি ডি ০৩৫৮২।
|| ভ্রমণকাহিনি - ঘনাদার শ্বশুরবাড়িযাত্রা – অথঃ কোচবিহারকথা ||
