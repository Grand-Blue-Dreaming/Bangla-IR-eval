বড়ন্তি
কলকাতা থেকে মাত্র ২৫০ কিলোমিটার দূরে পুরুলিয়ার একটি ছোট্ট গ্রাম বড়ন্তি। শাল সেগুন মহয়া গাছের ছায়াঘেরা নিবিড় অরণ্যের বুকে জনা বিশেক পরিবার নিয়ে এই গ্রাম। আর তার পাশেই ছোট ছোট টিলাকে
সঙ্গী করে দাঁড়িয়ে এক সুবিশাল হ্রদ মুরাডি। প্রচুর পাখি আর প্রজাপতির আনাগোনা এখানে। পূর্ণিমার রাতে বরন্তির মোহময় রূপ সত্যি অতুলনীয়। বড়ন্তি থেকে ১০-১১ কি.মি. দূরে ২২০০ ফিট উচ্চ চূড়া নিয়ে
ঝাড়খন্ড-বাংলা সীমান্তে পঞ্চকোট পাহাড়। এই পাহাড়ের এক প্রান্ত ১৯৫৯ সালে নির্মিত ৬৭৭৭ মিটার দীর্ঘ পাঞ্চেৎ জলাধার (Panchet Dam) আর অপরদিকে ইতিহাসের পঞ্চকোট রাজ্যের রাজধানী গড় 
পঞ্চকোটের ধ্বংসাবশেষ ও বিরিঞ্চিনাথের মন্দির। বর্ষার সময় পাহাড়ের বিভিন্ন দিকে অজস্র জলধারা চোখে পড়ে। তবে মূল ঝরনা দুটি - গড় পঞ্চকোটের ৬০০ ফিট উঁচুতে অবস্থিত গোমুখ ধারা ও বিরিঞ্চিনাথ মন্দিরের
কাছে হনুমান ধারা। একসময় জৈন ও বৌদ্ধ ধর্ম সাধনার ক্ষেত্র হিসেবে গড়ে উঠেছিল এই অঞ্চল। পাহাড়ের গায়ে কয়েকটি গুহাতে আজও সেই নিদর্শন বর্তমান। পাহাড়ের অনেক অংশই এখনও বেশ দুর্গম। বড়ন্তি 
ড্যামের ওপর দিয়ে রাস্তাটা গিয়ে রামচন্দ্রপুর-কিনাইডি-কোটালডি হয়ে সুভাষ রোডের শেষে বরাকর পুরুলিয়া রোডে পড়বে। সেখান থেকে বাঁদিকে ঘুরে রঘুনাথপুর দিকে কিছুটা যাবার পর গোবাগের মোড়। গোবাগ
মোড় থেকে পাকা রাস্তা ধরে পাঞ্চেৎ জলাধার দিকের যাবার রাস্তায় ৩ কি.মি. দূরে রাস্তার দক্ষিনে ও পঞ্চকোট পাহাড়ের পশ্চিম দিকে পাহাড় থেকে একটি জলধারা পড়ছে যার স্থানীয় নাম “হদহদি”। হদহদির ১০০ 
মিটার দূরে মূল রাস্তা থেকে একটি রাস্তা পাহাড়ের ভিতর প্রবেশ করেছে। বহু কাল আগে তৈরি হওয়া পঞ্চকোট পাহাড়ের একটি চূড়াতে যাবার রাস্তাকে কিছু বছর আগে বন দপ্তর সংস্কার ও পূননির্মাণ করেছিল। এক 
সময়ে গাড়ি যাতায়াতের প্রচেষ্টায় রাস্তাটি তৈরী হলেও দীর্ঘ দিনের অবহেলায় গাড়ি চলাচলের অনুপযুক্ত হয়ে পড়েছে। তবে ট্রেকিং এর পক্ষে রাস্তাটি ভাল। পাহাড়ের চড়াই উতরাই পেরিয়ে একদিকে গভীর খাদ নিয়ে 
পঞ্চকোটের বৈচিত্র্যময় শাল, মহুয়া, কেন্দুর জঙ্গলের ভিতর দিয়ে রাস্তাটি ৭ কি.মি. দূরে শেষ হয়েছে। গাড়ি থেকে হদহদির কাছে নেমে ৭ কি.মি. ট্রেক করে পৌঁছানো যায় ২১০০ফুট উচ্চতায়। মূল রাস্তা থেকে বেশ
কটি পায়ে চলা সুঁড়ি পথে পাহাড়ের এদিক ওদিক চলে গেছে। হদহদি থেকে শুরু করে আবার একই জায়গায় ফিরে আসতে পুরো ট্রেকিংয়ে মোটামুটি চার-সাড়ে চার ঘন্টা সময় লাগে।
যাওয়া – নিকটতম বড় স্টেশন আসানসোল (Asansol) থেকে আদ্রা-আসানসোল প্যাসেঞ্জারে বা আসানসোল-রাঁচি প্যাসেঞ্জারে মাত্র আধ ঘন্টা দূরেই একটি প্রায় নির্জন ছোট্ট রেল স্টেশন, নাম মুরাডি । 
এই মুরাডি থেকে রিক্সা বা ভাড়া গাড়িতে লাল মাটির উঁচু নিচু পথ পেরিয়ে চলে আসা যায় বড়ন্তি। থাকা -থাকার জায়গা বলতে হাতে গোনা তিনটি কটেজ - বরন্তি ওয়াইল্ড লাইফ এন্ড নেচার স্টাডি হাট,আকাশমণি 
রিসর্ট এবং মন পলাশ। সত্যি মন হারিয়ে যায় এদের মাঝে।
তথ্য –সিন্টু ভট্টাচার্য ও চন্দন কুমার রায়