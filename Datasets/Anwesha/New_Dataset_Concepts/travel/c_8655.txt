বিহারীনাথ পাহাড়
আসলে পাহাড়তো নয়, টিলা। বাঁকুড়া জেলার অন্যান্য টিলাগুলোর মধ্যে সবচেয়ে উঁচু (১৪৮০ ফিট)। এখনো বাঙালির উইক-এন্ড ট্যুরের হাত-বইতে তেমন স্থান পায়নি সে। মহুয়া, শাল, পিয়ালের একাকী মৌন 
এই বিহারীনাথে জেগে আছে অপরূপ আদিম নৈঃশব্দ। বর্ষায় সবুজ পাহাড়ের গায়ে খেলা করে মায়াবী মেঘ-রোদ্দুরের  আলো-ছায়া। বিহারীনাথ থেকেই চোখে পড়ে শরপাহাড়ি আর দূরের দিগন্তরেখায় আঁকা 
আবছা পাঞ্চেত পাহাড়। পাহাড়ের নীচেই শিব মন্দির, লাগোয়া জলাশয়।
যাওয়া – বিহারীনাথের কাছেই রানীগঞ্জ। দূরত্ব ৩৫কিমি। বাঁকুড়া ৫০ কিমি দূরে। গাড়িতে বাঁকুড়া থেকে দেড় ঘন্টায় আর রানীগঞ্জ স্টেশন থেকে এক ঘন্টার কমেই পৌঁছান যায় এখানে। দু’জায়গা থেকেই ভাড়া 
গাড়ি পাওয়া যায়। তাছাড়া রানীগঞ্জ থেকে ঠিক বিহারীনাথ পাহাড় পর্যন্ত বাস সার্ভিস আছে- তবে সংখ্যায় কম। বিহারীনাথ পৌঁছনোর সবচেয়ে সহজ উপায় আসানসোল থেকে আদ্রাগামী লোকাল ট্রেনে উঠে
মধুকুণ্ডা নামা আর সেখান থেকে গাড়ি বা ট্রেকারে সরাসরি ২০ কিমি দূরে বিহারীনাথ।
থাকা – এখানে একমাত্র থাকার জায়গা শালতোড়া পঞ্চায়েত সমিতির লজ। খাওয়াদাওয়ার ব্যবস্থাও লজেই।