ঝাড়গ্রাম
শাল, পলাশ, মহুয়া, শিমুলে ছাওয়া রাঙা মাটির রাস্তা বেয়ে বসতির ফাঁকে ফাঁকে ঘুরে দেখা। গ্রীষ্মে-বর্ষায় রূপ বদলে বদলে যায়। স্টেশন থেকে তিন কিলোমিটার দূরে রাজার প্রাসাদ এখন হেরিটেজ হোটেল। তবে 
প্রাসাদের কিছু অংশ ঘুরে দেখা যায়। শহর থেকে তিন কিলোমিটার দূরে ঝাড়গ্রাম ডিয়ার পার্ক। স্টেশন থেকে দশ কিলোমিটার দূরে মল্ল রাজাদের ঐতিহাসিক গড় শালবনি। ঝাড়গ্রাম থেকে জঙ্গলমহলের পথে 
কিছুদূর এসে আরও দশ-এগার কিলোমিটার দূরে জামবনি পেরিয়ে আরও ৫ কিলোমিটার দূরে চিল্কিগড়। ঝাড়গ্রাম থেকে ৪৫ কিলোমিটার দূরে শাল, মহুয়া, সোনাঝুরি, শিরিষের ভরা সংসার বেলপাহাড়ি-র পাহাড়ি
টিলাতে। মকর সংক্রান্তিতে টুসু উৎসবের আকর্ষণই আলাদা। বেলপাহাড়ি থেকে আরও ৯ কিলোমিটার এগিয়ে ঘাঘরার কাছে কংসাবতী নদীর ওপর তারাফেনি ব্যারেজ। ঝাড়গ্রাম থেকে ১৮ কিমি দূরে দহিজুড়িতে 
প্রায় হাজার বিঘার বাগান। ছোট্ট ছুটি কাটানোর জন্য থাকার ব্যবস্থাও আছে। দহিজুড়ি আর বেলপাহাড়ির মাঝে আদিবাসী অধ্যুষিত অঞ্চল শিলদা। চুয়াড় বিদ্রোহের অন্যতম কেন্দ্র ছিল এই শিলদা। রাজার বাড়ি ও
মন্দিরের ধ্বংসাবশেষ, শিলদা বাঁধ অন্যান্য দ্রষ্টব্য। বেলপাহাড়ি থেকে ১০ কিমি দূরে তামাজুড়ি থেকে ১৮ কিমি দূরে কাঁকড়াঝোড় ফরেস্ট। শাল, পিয়াল, মহুয়া, সেগুন, আকাশমণিতে ছাওয়া গহীন অরণ্যে দেখা 
মেলে ভালুক ও বুনো শুয়োরের। কখনও দলমা পাহাড় থেকে নেমে আসে হাতির পাল। তবে সন্ত্রাসবাদী হামলায় ফরেস্ট বাংলোদুটি ক্ষতিগ্রস্ত হয়েছিল। যাওয়ার আগে পরিস্থিতি ভালোভাবে জেনে যাওয়া উচিত হবে।
যাওয়া — কলকাতা থেকে ঝাড়গ্রামের দূরত্ব ১৮২ কিমি। হাওড়া থেকে অনেক লোকাল ও মেল ট্রেন যায়। সময়ের দিক থেকে ইস্পাত এক্সপ্রেস, লালমাটি এক্সপ্রেস্, হাওড়া-ঘাটশিলা প্যাসেঞ্জার ভালো।
থাকা — রাজবাড়িতে সরকারি ট্যুরিস্ট লজ, পি ডব্লিউ ডি বাংলো,ফরেস্ট রেস্টহাউস ছাড়াও ডলুং গেস্টহাউস, ঈশানি গেস্টহাউস, যশোদা গেস্টহাউস ইত্যাদি বেশ কয়েকটি বেসরকারি থাকার জায়গা আছে।

