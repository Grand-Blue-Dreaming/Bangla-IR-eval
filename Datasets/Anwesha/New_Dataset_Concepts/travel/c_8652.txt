মিরিক – শিলিগুড়ি থেকে দার্জিলিং যাওয়ার পথে ছোট্ট শৈলশহর মিরিক। শিলিগুড়ি থেকে দূরত্ব ৫২ কিমি, দার্জিলিং থেকে দূরত্ব ৪৯ কিমি। টলটলে জলের লেক আর পাহাড়ি ঝোরা নিয়ে মনোরম মিরিক। লেকের জলে কাঞ্চনজঙ্ঘার রুপোলি ছায়া। লেককে ঘিরে সাজানো বাগান। পাহাড়ের ঢালে কমলা, এলাচ, পাইন আর অর্কিডের সবুজ অরণ্য। বাসস্ট্যান্ডের বিপরীতে মিরিক গুম্ফা। ২ কিমি দূরে খার্বো চা বাগিচা ও দেবী সিংহলীলার মন্দির। শিলিগুড়ি বা দার্জিলিং থেকে ভাড়া গাড়ি, শেয়ার জিপ বা বাসে পৌঁছে যাওয়া যায় মিরিক। ডি জি এইচ সি-র ট্যুরিস্ট হোটেল আর ডে সেন্টার রয়েছে মিরিকে। জেলা পরিষদের ডাকবাংলোও আছে। আর আছে বেশ কিছু বেসরকারি হোটেল। ব্লু লেগুন হোটেলটির বুকিং পশ্চিমবঙ্গ পর্যটন দপ্তর থেকে করা যায়। জোড়পোখরিতে ডি জি এইচ সি-র ট্যুরিস্ট লজ আছে। লেপচাজগত-এ থাকার জন্য রয়েছে বনবিভাগের নেচার এডুকেশন অ্যান্ড ওয়াইল্ডারনেস রিসর্ট।

