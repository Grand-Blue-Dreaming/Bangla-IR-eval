কালিম্পং – শিলিগুড়ি থেকে ৬৯ কিমি ও দার্জিলিং থেকে ৫১ কিমি দূরে ১২৫০ মিটার উচ্চতায় ফুল আর অর্কিডের দেশ শান্ত-স্নিগ্ধ কালিম্পং। কাঞ্চনজঙ্ঘা ছাড়াও এখান থেকে পানডিম, সিনিয়লচু, কাব্রু, জানু ইত্যাদি একের পর এক বরফে ঢাকা শিখর দৃশ্যমান। শহর থেকে ৩ কিমি দূরে পাহাড়ের মাথায় সবুজ বাগানে সাজানো দেলো। দেলোপাহাড়ে রয়েছে থারপা চোলিং গুম্ফা। রংবেরঙের ফুলগাছ আর সবুজ ঘাসের লন নিয়ে কাঠের বাংলোবাড়ি দেলো ট্যুরিস্ট লজ। পাহাড়ের কিনারায় ভিউপয়েন্ট। দেলোর ওপরেই দেলো জলাধার বা নেওড়াখোলা জলপ্রকল্প। এখান থেকেই শহরে জল সরবরাহ করা হয়। পথেই পড়ে স্কটিশ মিশনারি ড. জন অ্যান্ডারসন গ্রাহামসের প্রতিষ্ঠিত অনাথ আশ্রম গ্রাহামস হোম। শহরের অপরপ্রান্তে ২ কিমি দূরে দুরপিনদারা পাহাড়। এখানে রয়েছে জংডং পালরি ফোব্রাং গুম্ফা। গুম্ফার কাছেই জেলেপলা ভিউপয়েন্ট। এখান থেকে পাহাড়ের ঢালে মিলিটারিদের গল্ফকোর্স, পাহাড়ের নিচে বয়ে চলা তিস্তা, রিয়াং, রেত্রি নদী দেখা যাবে। কালিম্পং-এর অন্যান্য দ্রষ্টব্যের মধ্যে রয়েছে তংসা মনাস্ট্রি, রবীন্দ্রনাথের স্মৃতিবিজড়িত গৌরিপুর হাউস, চিত্রভানু আর্টস অ্যান্ড ক্র্যাফট সেন্টার, মঙ্গলধাম মন্দির, কালীমন্দির ও বনদপ্তরের নেচার ইন্টারপ্রিটেশন সেন্টার। অর্কিডের শহর কালিম্পং-এ নানান জাতের অর্কিড আর ক্যাকটাস দেখতে যেতে হবে পাইন ভিউ নার্সারি, শান্তিকুঞ্জ নার্সারি, নার্সারি ম্যানসন হেভেন প্রভৃতি শহর জুড়ে ছড়িয়ে থাকা বিভিন্ন নার্সারিতে। শিলিগুড়ি বা দার্জিলিং থেকে বাস বা ভাড়া গাড়িতে কালিম্পং পৌঁছান যায়। পশ্চিমবঙ্গ পর্যটনের বিলাসবহুল মরগান হাউস ট্যুরিস্ট লজটি দুরপিন পাহাড়ে। এদেরই হিল টপ ট্যুরিস্ট লজও। আর আছে বনদপ্তরের বাংলো, ইয়ুথ হস্টেল ও ডি জি এইচ সি-র দেলো ট্যুরিস্ট লজ ও দুরপিনদারায় ট্র্যাডিশনাল টি হাউস। রয়েছে বেনফিশের হোটেল অর্কিড। এছাড়াও নানান মান ও দামের হোটেল রয়েছে শহর জুড়ে।