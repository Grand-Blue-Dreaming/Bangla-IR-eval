কার্সিয়াং – ১৪৫৮ মিটার উচ্চতায় পাইন, ফার, বার্চে ছাওয়া মনোরম স্বাস্থ্যনিবাস কার্সিয়াং। শিলিগুড়ি থেকে দূরত্ব ৪৮ কিমি। পাহাড়ের ঢালে চা বাগিচা। সবুজের মাঝে পাহাড়ি কাঠের বাড়ির বারান্দা আলো করে থাকে রংবেরঙের ফুল। নির্মেঘ আকাশে জেগে থাকে রুপোলি চূড়া। ভিউ পয়েন্ট ঈগলস ক্র্যাগ থেকে মনোরম সূর্যোদয় ও সূর্যাস্ত। শহিদ স্মারক ও জলাধার এখানেই। ১২ কিমি দূরে ডাউহিলে রয়েছে ফরেস্ট মিউজিয়াম, ডিয়ার পার্ক, মিনি অ্যামিউজমেন্ট পার্ক। ২ কিমি দূরে গিদ্দাপাহাড়ে নেতাজী মিউজিয়াম। ৪ কিমি দূরে বিখ্যাত মকাইবাড়ি টি এস্টেট। ভারতের বেশ কয়েকটি সেরা স্কুলও রয়েছে এই কার্সিয়াং-এ। শিলিগুড়ি-দার্জিলিং পথে বাসে বা জিপে দার্জিলিং-এর ৩২ কিমি আগে কার্সিয়াং। শিলিগুড়ি-দার্জিলিং টয়ট্রেনও কার্সিয়াং-এ থামে। থাকার জন্য পশ্চিমবঙ্গ পর্যটনের কার্সিয়াং ট্যুরিস্ট লজ। এছাড়াও বেশ কিছু প্রাইভেট লজ আছে।