ডুয়ার্স 

ডুয়ার্স কোন জায়গাবিশেষের নাম নয়। শিলিগুড়ি থেকে সেবক হয়ে তিস্তা নদীর ওপরে করোনেশন ব্রিজ পেরোলেই ডুয়ার্সের দোরগোড়ায় পৌঁছে যাওয়া যায়। এরপর সোজা আলিপুরদুয়ারের দিকে ডুয়ার্স দেখতে দেখতে এগিয়ে যাওয়া। একসময় ভুটানের অসংখ্য প্রবেশপথ ছড়িয়ে ছিল জলপাইগুড়ির জেলার উত্তরাঞ্চলে। অনেকের মতে দুয়ার থেকেই ডুয়ার্স শব্দের উৎপত্তি। ডুয়ার্স শব্দটি শুনলেই আমাদের চোখের সামনে একে একে ভেসে ওঠে জঙ্গল, পাহাড়, অসংখ্য নদী ঘেরা উত্তরের শান্ত-সবুজ নির্জন একটি এলাকা। ওদলাবাড়ি থেকে কুমারগ্রাম পর্যন্ত বিস্তৃত তিস্তা থেকে সংকোশ পর্যন্ত জলপাইগুড়ি জেলার মাত্র ১১ টি ব্লকে ১৩৮ টি ভাষা ও উপভাষার মানুষের বাসভূমি ডুয়ার্স। কোচ, বাভা, মেচ, রাজবংশী, বোড়ো, সাঁওতাল, মুন্ডা, ওঁরাও  এই সব জনজাতির পাশাপাশি রয়েছেন বাঙালি অন্যান্য বহু ভাষাভাষীর মানুষ। সামিল হয়েছেন একে অপরের সুখদুখে - জিতিয়ার যাত্রায়, ফুলপাতির নাচে, বিষহরী পালাতে, চোরচুন্নীর খেলায়, নবান্নের গানে একসাথে মাতোয়ারা হয়েছেন এই এলাকার মানুষ। আজান আর শাঁখের সুরে বেজে উঠেছে প্রাণের ঐক্যতান। শেলরুটির স্বাদে কখন যেন মিশে গেছে ধূমায়িত খিচুড়ির সৌ্রভ। চাঁদভাঙা জোছনা রাতে কুলি লাইন থেকে উঠে আসা দ্রিমি দ্রিমি মাদলের বোল চাবাগিচার সবুজ গালিচা পেরিয়ে কখন যেন আছড়ে পরে নীল পাহাড়ের গায়ে।
যাওয়া – ডুয়ার্সের কোন জায়গায় যেতে শিলিগুড়ি বা নিউ জলপাইগুড়ি থেকে কয়েকদিনের জন্য গাড়িভাড়া করে নেওয়া যায়। জলদাপাড়া ও বক্সাঅরণ্যে আলিপুরদুয়ার হয়েও যাওয়া যায়। কোনও কোনও ট্রেন হাসিমারা-তেও থামে। শিলিগুড়ি থেকে ডুয়ার্সের বিভিন্ন অংশে যাওয়ার জন্য বাসও পাওয়া যায়।
মরসুম – ১৬ জুন থেকে ১৫ সেপ্টেম্বর গরুমারা ও জলদাপাড়া অভয়ারণ্য বন্ধ থাকে। বেড়ানোর সেরা সময় অক্টোবর থেকে মার্চ।
