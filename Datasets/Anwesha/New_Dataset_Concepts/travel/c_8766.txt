বক্সা-জয়ন্তী  – বক্সা টাইগার প্রজেক্টের প্রবেশদ্বার রাজাভাতখাওয়া। আলিপুরদুয়ার থেকে দূরত্ব ১৭ কিমি। বুড়িতোর্সার পূর্বপাড়ে জলদাপাড়া অভয়ারণ্যের চিলাপাতা জঙ্গল পেরিয়ে ৭৬৫ বর্গ কিমি বনাঞ্চল জুড়ে বক্সা অরণ্য। শিমূল, শাল, খয়ের, সেগুন, শিশু, দেবদারু গাছে ছাওয়া বনাঞ্চলে নানান প্রজাতির অজস্র পাখি ও প্রজাপতির দেখা মেলে। অরণ্যের বুক চিরে বয়ে চলেছে রায়ডাক নদী।
রাজাভাতখাওয়া থেকে ১০ কিমি দূরে বক্সা মোড় পেরিয়ে আরও ৪ কিমি এগিয়ে সান্তালাবাড়ি। এখান থেকে পাহাড় বেয়ে জঙ্গলে ঘেরা পথে ৫ কিমি হাঁটাপথে বক্সা পাহাড়ের মাথায় ঐতিহাসিক বক্সাদুর্গ। বক্সাদুয়ার থেকে ১৩ কিমি দূরে জয়ন্তী। ঘন সবুজ জঙ্গলের মাঝে জয়ন্তী নদী আর পাহাড় নিয়ে ছোট্ট জনপদ। নদীর বুকে জেগে আছে ভেঙ্গে যাওয়া রেলপথের চিহ্ন। নদীর পাড়ে দাঁড়ালে ‘আবার অরণ্যে’র দৃশ্য চোখে ভেসে ওঠে। ঘণ্টা দুয়েকের দূরত্বে মহাকাল মন্দির। ২ কিমি দূরে পুখরিপাহাড়। পাহাড় চূড়োয় টলটলে জলের হ্রদ।
আলিপুরদুয়ার থেকে ৪০ কিমি দূরে তুরতুরির চা বাগান। আরও ৮ কিমি দূরে ভুটানঘাট।
থাকা – জয়ন্তী, রাজাভাতখাওয়া, বক্সাপাহাড় ও ভুটানঘাটে ফরেস্ট বাংলো আছে। জয়ন্তীতে নদীর পাড়েই পি এইচ ই বাংলো। বুকিং-ই.ই., পি. এইচ. ই., ক্লাব রোড, জলপাইগুড়ি।