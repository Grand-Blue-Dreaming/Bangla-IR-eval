দক্ষিণবঙ্গ 

মুর্শিদাবাদ  – কলকাতা থেকে ১৯৭ কিমি দূরে বাংলার শেষ স্বাধীন নবাবের স্মৃতি বিজড়িত মুর্শিদাবাদ ইউনেস্কোর ওয়ার্ল্ড হেরিটেজের তালিকাভুক্ত। মুর্শিদকুলি খাঁর নাম থেকেই জেলার নাম হয় মুর্শিদাবাদ, আবার কেউ বলেন মুর্শিদাবাদের নামকরণ হয়েছে নানকপন্থী সাধু মুকসূদন দাসের নাম থেকে।
মুর্শিদাবাদ শহরের সেরা আকর্ষণ হাজারদুয়ারি (Hazarduari)। ১৮৩৭ সালে নবাব নাজিম হুমায়ুন খাঁয়ের জন্য ৮০ ফুট উঁচু তিনতলা গম্বুজওয়ালা এই প্রাসাদটি নির্মিত হয়। আদপে ৯০০টি দরজা হলেও আরও ১০০টি কৃত্রিম দরজা রয়েছে প্রাসাদে। তাই নাম হাজারদুয়ারি। প্রাচীন মুর্শিদাবাদের স্মৃতি নিয়ে অপরূপ গথিকশৈলীর এই প্রাসাদ এখন মিউজিয়াম। আক্ষরিক অর্থেই এ এক ঐতিহাসিক জাদুঘর। নীচের তলায় রয়েছে তৎকালীন নবাবদের ব্যবহৃত প্রায় ২৭০০ টি অস্ত্রশস্ত্র। যার মধ্যে আলিবর্দি ও সিরাজের তরবারি এমনকি যে ছুরিকা দিয়ে মহম্মদী বেগ সিরাজকে খুন করেছিলেন তা পর্যন্ত রক্ষিত আছে এই সংগ্রহশালায়। এই সুরম্য বিশাল রাজপ্রাসাদের দ্বিতলে দেখা যায় রুপোর সিংহাসন যেটি ব্রিটিশ সম্রাজ্ঞী মহারানী ভিক্টোরিয়ার দেওয়া উপহার। ১৬১টি ঝাড়যুক্ত বিশাল ঝাড়বাতির নীচে সিংহাসনে বসে নবাব দরবার পরিচালনা করতেন। মন্ত্রণাকক্ষের লুকোচুরি আয়না, দেশ-বিদেশ থেকে সংগৃহীত বিশ্ববিখ্যাত সব ঘড়ি, মার্শাল, টিশিয়ান, রাফায়েল, ভ্যান ডাইক প্রমূখ ইউরোপীয়ান শিল্পীর অয়েল পেন্টিং, প্রাচীন সব পাথরের মূর্তি হাজারদুয়ারীকে বিখ্যাত করে তুলেছে। ত্রিতলে আছে নবাবী আমলের ঐতিহাসিক নিদর্শণ সোনা দিয়ে মোড়া কোরাণ শরিফ, অমূল্য পুঁথিপত্র, আইন-ই-আকবরীর পান্ডুলিপি সহ অসংখ্য বইয়ের সম্ভার।  ভারতের ব্রিটিশ ঔপনিবেশিক ইতিহাসেরও কিছু বিশিষ্ট নিদর্শন সংরক্ষিত রয়েছে এই মিউজিয়ামে।
হাজারদুয়ারীর চত্বরে রয়েছে ১৬৪৭ খ্রিস্টাব্দে জনার্দন কর্মকারের তৈরি ১৮ ফুট লম্বা, আট টন ওজনের “জাহানকোষা” কামান বা বিশ্বজয়ী কামান। এই কামানে একবার তোপ দাগতে ৩০ কেজি বারুদ লাগত বলে জানা যায়। এটি বাচ্চেওয়ালি কামান নামেও পরিচিত।
হাজারদুয়ারীর অদূরে কাঠগোলায় দুগার পরিবার কর্তৃক তৈরি নন্দন কাননে একটি চারতলা বিশিষ্ট রাজপ্রাসাদের কাছেই অপূর্ব কারুকার্যমন্ডিত আদিনাথ মন্দির। ১৭৮০ খ্রিস্টাব্দে এটি তৈরি হয়েছিল। জগৎশেঠের কুঠিবাড়ির অদূরেই মহিমাপুরে রাজা কীর্তিচাঁদ বাহাদুর হাজারদুয়ারী প্রাসাদের অনুকরণে তৈরি করেছিলেন নবীপুর রাজপ্রাসাদ। প্রাসাদটি এখন জীর্ণ। অনেক পৌরাণিক দেবদেবীর মূর্তি থাকায় দেবালয় বলেও ভুল হয়। অদূরে জাফরাগঞ্জ দেউড়ি অর্থাৎ মীরজাফরের প্রাসাদ আর মিরণের প্রাসাদ। শোনা যায় মিরণের এই প্রাসাদেই সিরাজদ্দৌলা খুন হয়েছিলেন আততায়ী মহম্মদী বেগের হাতে। জাফরাগঞ্জের অর্থ হল বেইমান বা নিমকহারাম দেউড়ি। এই দেউড়িতে আছে ইংরেজদের কাছ থেকে উপঢৌকন পাওয়া দুটি কামান। দেউড়ির বিপরীত দিকে জাফরাগঞ্জ সমাধিক্ষেত্রে শায়িত আছেন মীরজাফর ও তাঁর পরিবারের সহস্রাধিক মানুষজন।
মুর্শিদাবাদে নবাবী শাসনের পত্তন হয়েছিল অষ্টাদশ শতাব্দীর প্রথমার্ধে নবাব মুর্শিদকুলি খাঁ-র আমলে। মুর্শিদাবাদ রেলস্টেশনের অদূরে কাটরা মসজিদ। ১৭২৩ খ্রিষ্টাব্দে মুর্শিদকুলি খাঁ এটি নির্মাণ করান। মূলত মন্দিরের উপাদান দিয়েই তৈরি হয়েছিল মসজিদটি এমন ভাবার যথেষ্ট কারণ আছে। তবে নির্মাণশৈলী অপূর্ব, যদিও অনেকাংশ ধ্বংসপ্রাপ্ত হয়েছে। পাঁচ গম্বুজ বিশিষ্ট মসজিদের তিনটি বিধ্বস্ত; চারকোণে চারটি মিনারের উচ্চতা হবে আনুমানিক আশি ফুট, তন্মধ্যে দুটি মিনার কালের কবলে পড়েছে। মসজিদটিতে একসঙ্গে সাতশো জন বসে নামাজ পড়তে পারে। এটি শুধু প্রার্থনাগৃহ নয়, নবাবের সাময়িক বসবাসের জন্যও ব্যবহৃত হত। কালো পাথরের খিলানযুক্ত বিশাল প্রবেশদ্বার। ১৮৯৭ খ্রিস্টাব্দের ভূমিকম্পে মসজিদটির প্রভূত ক্ষতি হয়েছিল। কথিত আছে, মক্কার অনুকরণে এটি নির্মিত হয়েছিল। ভাবতেও বেশ অবাক লাগে যে মসজিদ চত্বরেই রয়েছে একটি শিব মন্দির। কাটরা মসজিদের পেছনেই রয়েছে নবাব মুর্শিদকুলি খাঁ-র সমাধি।
 নবাবী যুগের ইতিহাসের এক অনন্য সাক্ষ্যকে তার কাঁধে নিয়ে এখনও নির্জন প্রান্তর জুড়ে দাঁড়িয়ে রয়েছে বড়া ইমামবাড়া। গঙ্গার অপর পারে খোশবাগ, রোশনীবাগ শান্তস্নিগ্ধ পরিবেশে বিরাজ করছে। খোশবাগ হল আনন্দবাগিচা-সেখানে রয়েছে আলিবর্দি খাঁ, সিরাজদ্দৌলা, লুৎফাউন্নিসা সহ নবাব পরিবারের বিশিষ্টজনের সমাধিক্ষেত্র। রোশনীবাগের সুশোভিত উদ্যানে চিরনিদ্রায় শায়িত রয়েছেন নবাব সিরাজদ্দৌলা এবং তাঁর পরিজনেরা। এই উদ্যানের মাঝে ১৭০০ খ্রিস্টাব্দে আলিবর্দি একটি মসজিদ নির্মাণ করেছিলেন।
হাজারদুয়ারীর দক্ষিণে মতিঝিল বিখ্যাত; শুধু সুরম্য লেকের জন্য নয়, লেকের ধারে ত্রিতল প্রাসাদের জন্য। প্রাসাদটি নির্মাণ করেছিলেন আলিবর্দির জ্যেষ্ঠ জামাতা নবাব নওয়াজেস মহম্মদ খাঁ। পরবর্তী সময়ে এটিই ঘসেটি বেগমের প্রাসাদ বলে চিহ্নিত হয়ে যায়। ঘসেটি বেগমের সেই মতিঝিলের প্রাসাদও আজ নিশ্চিহ্ন। মতিঝিল মসজিদ লাগোয়া গুপ্তকক্ষেই রয়েছে ঘসেটি বেগমের সমাধি। মুর্শিদাবাদের অন্যান্য দ্রষ্টব্যের মধ্যে রয়েছে মদিনা মসজিদ, ঘড়িঘর, ননীপুর রাজ প্রাসাদ, জগত শেঠের বাড়ি, হীরাঝিল, কদম শরীফ প্রভৃতি।
মুর্শিদাবাদ থেকে মাত্র ৫৩ কিমি দূরে বিখ্যাত পলাশীর আমবাগান। ১৭৫৭ সালে এখানেই বাংলার শেষ স্বাধীন নবাব সিরাজদৌল্লার পরাজয় ঘটে ব্রিটিশদের হাতে।
মুর্শিদাবাদের ১৪ কিমি দূরে বহরমপুর। বহরমপুরের প্রাচীন জনপদ হল সৈদ্যবাদ। এখানে একসময় ফরাসী উপনিবেশ ছিল তাই অঞ্চলটির ফরাসডাঙ্গানামেই বেশি পরিচিত। তারও আগে এই অঞ্চলে আর্মেনিয়ানরা বাস করত। ১৭৫৮ সালে তৈরি সুবৃহৎ আর্মেনিয়ান গির্জাটি আজও অটুট রয়েছে। অনবদ্য অলংকরণ। গির্জার চত্বরে অনেকের সমাধি নজরে পড়ে। সৈদ্যবাদের রাজবাড়িটি বর্তমানে ধ্বংসপ্রাপ্ত হলেও এর খিলানের অভিনবত্ব লক্ষ্য করা যায়। এখানে কয়েকটি শিবমন্দির যেমন চারচালাবিশিষ্ট পঞ্চমুখী শিবমন্দিরটির কথা উল্লেখ্য। অদূরে রয়েছে কুঞ্জঘাটা রাজবাড়ি। নবাব মীরজাফরের দেওয়ান নন্দকুমারের জামাতার তৈরি। এই প্রাসাদটিও কালের কবলে পরলেও প্রাসাদসংলগ্ন দুর্গাদালান, শিবমন্দির, লক্ষ্মীনারায়ণের মন্দির এবং বৃন্দাবনচন্দ্র জীউর মন্দির এখনো রয়েছে। মুর্শিদাবাদ, বহরমপুরে যেমন অসংখ্য মসজিদ আছে তেমনি রয়েছে অসংখ্য রাজবাড়ি এবং হিন্দু দেবদেবীর মন্দির। বহরমপুর থানার বিষ্ণুপুরে প্রতিষ্ঠিত করুণাময়ী কালী বিশেষ জাগ্রতা দেবী বলে সাধারণ লোকের বিশ্বাস। দেবীর বর্তমান মন্দিরটি লালগোলার রাজপরিবার কর্তৃক নির্মিত। মন্দিরাভ্যন্তরে চার হাত বিশিষ্ট দেবীর অর্দ্ধাঙ্গ মূর্তি, সঙ্গে রয়েছেন তাঁর ভৈরব মহাকাল শিব। করুণাময়ী কালী মন্দির প্রতিষ্ঠা সম্পর্কে নানাপ্রকার কিংবদন্তী চালু আছে। শোনা যায়, কালাপাহাড় যখন দক্ষিণ ভারতে হিন্দু দেবদেবীর মূর্তি ধ্বংস করেছিলেন তখন জনৈক ব্রাহ্মণ তাঁর হাত থেকে করুণাময়ীকে রক্ষা করার জন্য দক্ষিণ ভারত থেকে মূর্তিটিকে উড়িষ্যায় নিয়ে এসেছিলেন এবং পুরী যাওয়ার পথে মূর্তিটিকে আর রক্ষা করা সম্ভব নয় ভেবে নদীতে নিক্ষেপ করেন এবং জলপ্রবাহের পরে মূর্তিটি বিষ্ণুপুরের শ্মশানঘাটে এসে উপস্থিত হয়। দক্ষিণ ভারতের ভাস্কর্যের সঙ্গে বিষ্ণুপুরে প্রতিষ্ঠিত কালী মূর্তিটির সাদৃশ্য লক্ষ্য করা যায়।
মুর্শিদাবাদ থেকে ৬ কিমি দূরে কিরীটেশ্বরী মন্দির। কিরীটেশ্বরী একান্নপীঠের অন্যতম। এই দেবীর পূর্ব নাম ছিল কিরীটকণা। দক্ষযজ্ঞে সতীর দেহ একান্ন অংশে বিভক্ত হয়ে ভারতে নানা স্থানে পতিত হয়েছিল। কিরীটেশ্বরী পীঠে সতীর কিরীটের এক কণামাত্র পড়েছিল বলে প্রবাদ আছে। মন্দিরটি পশ্চিমমুখী; মন্দিরের মধ্যে কোন মূর্তি নেই। মূল মন্দিরটি ধ্বংস হলেও কারুকার্যময় প্রস্তর বেদিটি এখনো বর্তমান। প্রাচীন এই বেদীর উপর আরও একটি বেদি আছে এবং এটিই দেবীর কিরীটরূপে পূজিত হয়। এই পীঠস্থানের দেবী বিমলা ও ভৈরব সম্বর্ত নামে খ্যাত। কিরীটেশ্বরী ভৈরব বলে যে মূর্তি পূজিত হয় তা প্রকৃত পক্ষে একটি বুদ্ধমূর্তি। সম্ভবতঃ কিরীটেশ্বরীর মূল মন্দিরটি পঞ্চদশ শতাব্দীর পূর্বে নির্মিত হয়েছিল। ১৭৫৬ খ্রীস্টাব্দে বঙ্গাধিকারী দর্পনারায়ণ এই মন্দিরের সংস্কার করেছিলেন। এই মন্দিরের পিছনে দুটি শিব মন্দির রাজা রাজবল্লভের প্রতিষ্ঠিত বলে কথিত।
বহরমপুর ও মুর্শিদাবাদের মাঝে কাশিমবাজার। বহরমপুর থেকে ১১ কিমি দূরে রাঙামাটি - গৌড়ের রাজা শশাঙ্কের রাজধানী কর্ণসুবর্ণ।
বহরমপুর থেকে খাগড়া ঘাট হয়ে যাওয়া যায় আজিমগঞ্জ। সেখান থেকে নৌকায় ভাগিরথী পেরিয়ে জিয়াগঞ্জ। আজিমগঞ্জে গঙ্গার তীরে বড়নগরের মন্দির। নাটোরের রানী ভবানীর পৃষ্ঠপোষকতায় শুধু এই মন্দিরটি কেন, মন্দিরের পর মন্দির গড়ে উঠেছিল এই গঙ্গার তীরে। তাঁর ইচ্ছা ছিল বড়নগরকে কালীধামে পরিণত করা। পঞ্চমুখী পঞ্চান্ন শিব, চারবাংলা মন্দির মুখোমুখি অবস্থান করছে, দেবতা অবশ্যই শিব ঠাকুর। প্রতিটি মন্দিরের টেরাকোটার অলংকরণ লক্ষ্য করা যায়। রামায়ণ, মহাভারত ছাড়াও নানা পৌরাণিক আখ্যান দেওয়ালে স্থান পেয়েছে। রানী ভবানীর অপূর্ব কীর্তি ভবানীশ্বর শিবমন্দির। আটকোণাকৃতি, উচ্চতা প্রায় ৬০ ফুট, মন্দিরটি গম্বুজাকৃতি; মন্দিরের মাথায় আটটি পাপড়িবিশিষ্ট পদ্মের অবস্থান। আটটি প্রবেশদ্বার। অলিন্দযুক্ত ভাস্কর্যময় মন্দিরটির পাশে তাঁরই নির্মিত আরও একটি মন্দিরে মহিষমর্দিনী দুর্গার রাজরাজেশ্বরীর মূর্তিটি অষ্টধাতুতে গড়া, মন্দিরাভ্যন্তরে প্যানেলের মধ্যে স্থাপিত; অপূর্ব কারুকার্যমন্ডিত, অলংকরণ সমৃদ্ধ, রণসম্ভারে সজ্জিতা এমন মূর্তি খুব কমই নজরে আসে। মন্দিরে আরও দেবদেবীর অধিষ্ঠান লক্ষ্য করা যায়, যেমন বিষ্ণু, জয়দুর্গা, মহালক্ষ্মী, মদনগোপাল ইত্যাদি। অদূরেই রানী ভবানী কন্যা তারাসুন্দরী নির্মিত গোপাল মন্দিরটি আজ জীর্ণ। পাশেই রয়েছে গঙ্গেশ্বর, কস্তুরীশ্বর, নাগেশ্বর শিব মন্দির। এগুলিও জরাজীর্ণ। রাজবাড়িটিও বিলুপ্তপ্রায়। বেলডাঙ্গা থানার অন্তর্গত নওপুকুরিয়া গ্রামে মা ডুমনীর পুজো খুব ধুমধামে হয়ে থাকে। দেবীমূর্তি চর্তুভুজা এবং প্রস্তরময়। অনেকে এই মূর্তিকে বৌদ্ধতারা মূর্তি বলে থাকেন।
সুতীথানার বংশবাটি গ্রামে বৃদ্ধেশ্বরী দেবীর পূজা অত্যন্ত প্রাচীন। প্রস্তর মুর্তি তবে পক্ষীরূপা। কথিত আছে দ্বাপরে কংস কর্তৃক নিধন হওয়ার ভয়ে যশোদা পক্ষীরূপ ধারণ করে কারাগার থেকে বেরিয়ে গিয়েছিলেন। সেই কল্পনা করে এই দেবী মূর্তির প্রতিষ্ঠা। রূপপুর গ্রামে রুদ্রদেবের মন্দির ১৮৯২ সাল নাগাদ তৈরি হয়েছিল। এটি দক্ষিণমুখী এবং সামনে বারান্দাওয়ালা একটি সাধারণ পাকা দালানঘর মাত্র। মন্দিরাভ্যন্তরে একটি বেদির উপর প্রায় দেড়ফুট উঁচু ও এক ফুট চওড়া বিশিষ্ট কালো পাথরের খোদিত ধ্যানী বুদ্ধের মূর্তি প্রতিষ্ঠিত আছে। প্রস্ফুটিত পদ্মের উপর বুদ্ধদেব যোগাসনে উপবিষ্ট। মূর্তিটির ডানহাত নাভিমূলে এবং বাম হাত ভূমি স্পর্শিত। এই বুদ্ধমূর্তিই এখানে রুদ্রদেব নামে খ্যাত এবং শিবের ধ্যানে পূজিত। মন্দিরে রুদ্রদেবের মূর্তি ব্যতীত দারুময় বাণেশ্বর মূর্তি ও মন্দিরের দুপাশে মোট চারটি চারচালার শিব মন্দির আছে।
কান্দি থানার দোহালিয়া গ্রামে দক্ষিণা কালী মন্দিরটি সিদ্ধপীঠ বলে খ্যাত। মন্দিরটি বারান্দাযুক্ত পাকা দালান মন্দির। মন্দিরাভ্যন্তরে উঁচু বেদির উপর সিঁদুর চর্চিত হয়ে দেবী কূর্মাকৃতি ব্রহ্মশিলা বিশেষ। শিলার গায়ে সোনার তৈরি জিভ, চোখ লাগানো আছে এবং গ্রামবাসীগণ এই শিলাটিকে দক্ষিণাকালী রূপে পূজা করে থাকেন। কালী মন্দিরের পশ্চিম দিকে পাঁচটি এবং পূর্বে দুটি চারচালা শিবমন্দির রয়েছে। মন্দিরগুলি কান্দির সিংহরাজ পরিবার কর্তৃক নির্মিত।
ভরতপুর থানার বৈদ্যপুর গ্রামে সুউচ্চ একতলা খিলানযুক্ত বারান্দাসহ পাকা মন্দিরে ধর্মরাজ প্রতিষ্ঠিত। মন্দিরে চারটি বিগ্রহ- মনোহর রায় আকার বৃহত্তম ঢিবি, ধর্মরাজ, চম্পক রায় গোলাকৃতি ছোট ঢিবি, চাঁদ রায় আকৃতি চ্যাপ্টা। ব্রহ্মার ধ্যানে ধর্মরাজকে পূজা করা হয় বলে জানা যায়। অদূরেই শক্তিপুর গ্রামে বিখ্যাত কপিলেশ্বর মন্দির। আদি মন্দিরটি নাকি প্রস্তর নির্মিত ছিল। বহুপূর্বেই তা গঙ্গাবক্ষে বিলীন হয়ে গেছে। সেই মন্দিরের ধ্বংসস্তূপ ইতঃস্তত ছড়ানো দেখতে পাওয়া যায়। বর্তমান মন্দিরটি ইটের তৈরি, দক্ষিণমুখী। দৈর্ঘ্য ১৮ হাত, প্রস্থ ও উচ্চতা যথাক্রমে ১৮ এবং ৪০ হাত। এই মন্দিরের নিকটেই ৬০ ফুট উচ্চতা বিশিষ্ট চন্দ্রশেখর শিবমন্দির। বাঘডাঙ্গার রানী মুক্তকেশী দেবী কর্তৃক মন্দিরটি নির্মিত হয়েছিল।
যাওয়া – নিকটতম রেল স্টেশন মুর্শিদাবাদ(MBB) ও বহরমপুর কোর্ট। কলকাতা, দুর্গাপুর, মালদহ, শিলিগুড়ি, শান্তিনিকেতন প্রভৃতি পশ্চিমবঙ্গের বিভিন্ন জায়গা থেকে বাসও যাচ্ছে মুর্শিদাবাদ। অটো বা রিক্সায় মুর্শিদাবাদ শহরের বিভিন্ন দ্রষ্টব্যগুলি দেখে নেওয়া যায়।
থাকা – বহরমপুর রেলস্টেশনের কাছেই পশ্চিমবঙ্গ পর্যটন উন্নয়ন নিগমের ট্যুরিস্ট লজ। বেনফিশের হোটেল সিরাজবাগ। হাজারদুয়ারির কাছে পশ্চিমবঙ্গ সরকারের ইয়ুথ হোস্টেল, পি ডব্লু ডি রেস্ট হাউস ও মুর্শিদাবাদের পৌর অতিথি নিবাস। এছাড়া শহরজুড়ে রয়েছে নানান মান ও দামের অনেক হোটেল।
খাওয়াদাওয়া- মুর্শিদাবাদের আম আর মিষ্টির খ্যাতি রয়েছে। খাগড়ার ছানাবড়া, আজিমগঞ্জের বরফি সন্দেশ, রঘুনাথগঞ্জের রসকদম্ব, ধুলিয়ানের খোয়া চমচম, কমলাভোগ, ক্ষীরমোহন ইত্যাদির স্বাদ নিতে হবে।
কেনাকাটা – মুর্শিদাবাদের সিল্ক বিখ্যাত। সরকারি সিল্ক রিসার্চ সেন্টারটিও ঘুরতে হবে। খাগড়ার খ্যাতি কাঁসার বাসনের জন্য।
উৎসব - মুর্শিদাবাদ-বহরমপুরের খোজা খিজির বা বেরা উৎসব এক দ্রষ্টব্য বস্তু। এই উৎসবের প্রবর্তক নবাব মুর্শিদকুলি খাঁ স্বয়ং। ঢাকা থেকে মুর্শিদাবাদে রাজধানী স্থানান্তরিত করার পর এই উৎসবের আয়োজন করেন। উৎসবের বিষয়বস্তু হল গঙ্গাবক্ষে আলোক সজ্জায় সজ্জিত করে কলাগাছের বেরা বা নৌকা তৈরি করে ভাসানো হাজার আলোর রোশনাই। ময়ূরপঙ্খী আদলে তৈরি নৌকা, তবে ময়ূর নয়, সামনে মকর আর পিছনের মুখ হাতির মত। সোদা ভাসানো উৎসব মুসলমানদের উৎসব বলে চিহ্নিত হলেও হিন্দু মেয়েরাও এতে অংশগ্রহণ করে থাকে। কলার পেটো দিয়ে নৌকা বানিয়ে ফুল, সিন্নি বা বাতাসা দিয়ে প্রদীপ জ্বালিয়ে গঙ্গায় বা পুকুরে ভাদ্রমাসে সোদা ভাসানো হয়।
খেতুর পঞ্চমী মহোৎসব বৈষ্ণব সম্প্রদায়ের উৎসব এবং প্রবর্তন করেছিলেন শ্রীচৈতন্যভক্ত নরোত্তম দাস। তিনি  খেতুর গ্রামে বৈষ্ণবদের প্রথম মহাসম্মেলন আহ্বান করেছিলেন। দিনটি ছিল লক্ষ্মী পূর্ণিমার পরবর্তী পঞ্চমী তিথি। সেই দিনটিকে উপলক্ষ্য করে প্রতি বছর পাঁচদিন ব্যাপি উৎসব পালিত হয়ে আসছে।

