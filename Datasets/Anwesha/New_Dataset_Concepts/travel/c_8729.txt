অযোধ্যা পাহাড়
পুরুলিয়া জেলার ঝাড়খণ্ড সীমান্তে দলমা পাহাড়ের অংশ অযোধ্যা পাহাড়। উচ্চতা প্রায় ২০০০ফুট। শাল, শিরিষ, মহুয়া, সেগুনে ছাওয়া সবুজ অরণ্যভূমি আর ছোট-বড় পাহাড়ি ঝোরা নিয়ে মনোরম পাহাড়ি পরিবেশ। 
পাহাড়ের ঢালে আদিবাসী গ্রাম, চাষের ক্ষেত। ট্রেকিংয়ের জন্যই অযোধ্যা পাহাড় বেশি পরিচিত। এর একটা এন্ট্রি পয়েন্ট পূর্বদিকে সিরকাবাদ, অন্যটি পশ্চিমে বাঘমুণ্ডি। দুটি দিক দিয়েই ট্রেকিং করে পাহাড়ে ওঠা যায়।
পাহাড়ে ট্রেকিং করা ছাড়াও ঘুরে নেওয়া যায় ছৌ শিল্পের পিঠস্থান চোড়দা গ্রাম, চাণ্ডিল ড্যাম, পাখি পাহাড়, সীতা কুণ্ড, টুরগা ফলস প্রভৃতি।
যাওয়া– নিকটতম রেলস্টেশন একদিকে পুরুলিয়া ও অন্যদিকে সুইসা । সিরকাবাদ হয়ে যেতে চাইলে পুরুলিয়া থেকে বাসে পৌঁছাতে হবে। সিরকাবাদ থেকে ট্রেকিং শুরু। অন্যদিকে হাওড়া-রাঁচি রেলপথে সুইসা 
পৌঁছে সেখান থেকে ভ্যান বা জিপে বাঘমুণ্ডি হয়ে অযোধ্যা। বাঘমুণ্ডি থেকেও ট্রেক করা যায়। নভেম্বর থেকে ফেব্রুয়ারি পর্যন্ত চার মাস পুরুলিয়া থেকে অযোধ্যা যাওয়ার সরাসরি বাস পাওয়া যায়।
থাকা – বন দপ্তরের ট্যুরিস্ট বাংলো আছে অযোধ্যা পাহাড়ে। ওয়েস্ট বেঙ্গল কমপ্রিহেনসিভ এরিয়া ডেভেলপমেন্ট কর্পোরেশনের লজগুলি একেবারে পাহাড়ের মাথায় – ডব্লু বি সি এ ডি সি, এস সি সেন রোড, 
পুরুলিয়া – ৭২৩১০১, ভারত সেবাশ্রম সঙ্ঘের বা কৃত্তিবাস আশ্রমেও থাকার ব্যবস্থা আছে। বাঘমুণ্ডি ও বলরামপুরে সেচ দপ্তরের বাংলা আছে – সেচ বিভাগ, পুরুলিয়া।
মেলা – পৌষ সংক্রান্তিতে টুরগা বাঁধে টুসু মেলা বসে। চৈত্র সংক্রান্তিতে অযোধ্যার কাছেই বসে লহরিয়া বাবার গাজন মেলা।
