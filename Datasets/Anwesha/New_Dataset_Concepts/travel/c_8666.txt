সান্দাকফু – ট্রেকারদের স্বর্গ সন্দকফু। দার্জিলিং থেকে ৫৮ কিমি দূরে ৩৬৫৮ মিটার উঁচুতে নির্জন সান্দাকফু –পশ্চিমবঙ্গের উচ্চতম স্থান। সামনে উন্মুক্ত কাঞ্চনজঙ্ঘা শৃঙ্গে সূর্যোদয়-সূর্যাস্তে চলে রঙের খেলা। মেঘের ঘোমটা ঢেকে দেয় শ্বেতশুভ্র হিমালয়। এপ্রিল-মে মাসে রডোডেনড্রন, ম্যাগনোলিয়া, মন্দার, চিমল – পাহাড়ি ফুলে ঢেকে যায় সান্দাকফু। এখানে কাঞ্চনজঙ্ঘা ছাড়াও এভারেস্ট মাকালু, পান্ডিম, নরসিং, নাপসে, কোকতাং প্রভৃতি একের পর এক হিমালয়ের শ্বেতশুভ্র শৃঙ্গগুলি নজর কাড়ে। চড়াই উতরাই পথে পায়ে চলাই সবচেয়ে ভালো উপায়। দার্জিলিং থেকে বাসে বা গাড়িতে ঘুম, লেপচাজগত, সুখিয়াপোখরি হয়ে পাহাড়ের কোলে মানেভঞ্জন-এ বিশ্রাম। পরদিন সকালে ট্রেকিং শুরু। মেঘমা, টুমলিং/টংলু , জৌবাড়ি হয়ে গৈরিবাসে রাত্রিবাস। এখান থেকেই শুরু হচ্ছে সিংগালিলা ন্যাশনাল পার্ক। গৈরিবাস থেকে চড়াই পথে কালপোখরি হয়ে বিকেভঞ্জন। বিকেভঞ্জন থেকে সান্দাকফু ৪ কিমি দূরে। ফেরার পথে গুরদুম-শ্রীখোলা হয়ে রিম্বিক ও বিজনবাড়ি দেখে দার্জিলিং-এর পথ ধরা যায়। একটু সময় হাতে থাকলে যাওয়ার সময় ১ম রাত টুমলিং, ২য় রাত কালপোখরি-তে কাটিয়ে ৩য় দিন সন্দকফু পৌঁছোনো যায়। ল্যান্ডরোভার বা জিপেও সান্দাকফু ঘুরে আসা গেলেও গুরদুম- শ্রীখোলা অদেখাই থেকে যাবে। পি ডব্লু ডি বাংলো, পর্যটন দপ্তরের ট্রেকার্স হাট, ইয়ুথ হস্টেল, ফরেস্ট বাংলো, ডি জি এইচ সি-র হাট, সানরাইজ হোটেল, শেরপা শ্যালে হোটেল রয়েছে সান্দাকফুতে। মানেভঞ্জন-এ বনবাংলো, ট্রেকার্স হাট, ইয়ুথ হোস্টেল ও কয়েকটি প্রাইভেট লজ আছে। টুমলিং-এ বেসরকারি লজ, টংলু-তে ট্রেকার্স হাট, গৈরিবাসে বনবাংলো, ট্রেকার্স হাট ও ইয়ুথ হোস্টেল রয়েছে। শ্রীখোলায় থাকার জন্য রয়েছে ডি জি এইচ সি-র ট্রেকার্স হাট ও কয়েকটি প্রাইভেট লজ। রিম্বিকে বেসরকারি হোটেল এবং বিজনবাড়িতে পি ডব্লু ডি বাংলো, ফরেস্ট বাংলো বা বেসরকারি হোটেলে থাকতে হবে।