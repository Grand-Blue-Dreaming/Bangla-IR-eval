কলকাতা
গঙ্গার পূর্ব পাড়ে পশ্চিমবঙ্গের রাজধানী কল্লোলিনী তিলোত্তমা কলকাতা। কলকাতার ইতিহাস বহু প্রাচীন, তা নিয়ে নানা মুনির নানা মতও রয়েছে। তবে পর্যটকের কাছে কলকাতার আকর্ষণ চিরন্তন।
রবীন্দ্র সেতু – কলকাতায় ঢোকার মুখেই প্রথম যা বিস্ময় জাগায় তা হাওড়া ব্রিজ, এখন রবীন্দ্র সেতু নামেও পরিচিত। ব্রিটিশ আমলে তৈরি এই সেতুটি বিশ্বের তৃতীয় বৃহত্তম ক্যান্টিলিভার পদ্ধতিতে তৈরি ব্রিজ। জল 
থেকে ৩৫ ফুট উঁচুতে ইস্পাতের তৈরি এই ঝুলন্ত সেতুতে ৮টি গাড়ি পাশাপাশি যেতে পারে। দুপাশে ফুটপাত। রাতে আলোর মালায় সেজে ওঠে হাওড়া ব্রিজ। নদীবক্ষে সে এক অপরূপ দৃশ্য।
বিদ্যাসাগর সেতু – হাওড়া ব্রিজের ওপর থেকে চাপ কমাতে ১৯৯২ সালে ২ কিমি দক্ষিণে তৈরি হয়েছে এশিয়ার দীর্ঘতম ও বিশ্বের তৃতীয় বৃহত্তম কেবল স্টেড ব্রিজ, গঙ্গার বুকে দ্বিতীয় হুগলী ব্রিজ বা বিদ্যাসাগর সেতু।
শহীদ মিনার – ইস্ট ইন্ডিয়া কোম্পানির নেপাল জয়ের স্মারক স্বরূপ ১৮২৮-৩০ সালে ময়দানের উত্তর-পূর্বে ৫২ মি উঁচু অকটারলোনি মনুমেন্টটি তৈরি হয়। স্বাধীনতা পরবর্তী সময়ে ভারতীয় স্বাধীনতা সংগ্রামীদের স্মরণে
নাম বদলে এটি শহীদ মিনার হয়।
ময়দান – শহরের প্রাণকেন্দ্রে সবুজে ঢাকা বিস্তীর্ণ ময়দান বা গড়ের মাঠ। রাজনীতির নেতা-নেত্রী থেকে সাধু-সন্ন্যাসী, নানান পসরা নিয়ে ক্রেতা-বিক্রেতা সবারই ঠিকানা ময়দান। সারা বছর নানা রঙের জার্সিতে 
ফুটবল খেলা আর শীতে ক্রিকেট ব্যাট হাতে ভিড় জমায় ছেলেরা। ময়দানের কাছেই ফোর্ট উইলিয়াম দূর্গ। ময়দানের পশ্চিমে ইডেন উদ্যান, উত্তর-পশ্চিমে হাইকোর্ট ভবন, টাউন হল। টাউন হলের বিপরীতে বিধানসভা 
ভবন, তার সামনে আকাশবাণী। ময়দানের উত্তরে গভর্নর হাউস বা রাজভবন।
যাদুঘর – এশিয়ার বৃহত্তম মিউজিয়াম ভারতীয় যাদুঘর। চৌরঙ্গী ও পার্ক স্ট্রিটের কাছে জওহরলাল নেহরু রোডে এশিয়া ও ভারতের প্রাচীনতম যাদুঘরটির অবস্থান। মিশরের প্রাচীন মমি থেকে বিরাট উল্কাপিন্ড, তিমির
চোয়াল, বৃহদাকার কুমির, কচ্ছপ-কাঁকড়ার ফসিল, বুদ্ধের অস্থির আধার, প্রাচীন মুদ্রা, নানান দুর্লভ ভাস্কর্য ও ছবির সংগ্রহ রয়েছে এখানে। সোমবার ছাড়া প্রতিদিন সকাল ১০টা থেকে বিকেল ৫টা পর্যন্ত খোলা। যাদুঘরের
কাছেই ভারতের প্রাচীনতম গ্রন্থাগার এশিয়াটিক সোসাইটি অব বেঙ্গল। যাদুঘরের লাগোয়া কলকাতা আর্ট কলেজ।
এম পি বিড়লা প্লানেটারিয়াম – বিশ্বের দ্বিতীয় বৃহত্তম প্লানেটারিয়ামটিই জওহরলাল নেহরু রোড ও শেক্সপিয়ার সরণির সংযোগস্থলে অবস্থিত কলকাতার বিড়লা প্লানেটারিয়াম। নির্মাণের দিক থেকে এটিই ভারতের 
প্রথম প্লানেটারিয়াম। তৈরি হয়েছিল ১৯৬২ সালে। প্রতিদিন বিভিন্ন সময়ে ইংরেজি, বাংলা ও হিন্দী ধারাভাষ্যে দর্শকদের চোখের সামনে প্রদর্শনীকক্ষে সৌরজগতের চেনা-অচেনা নানান দিক তুলে ধরা হয়।
ভিক্টোরিয়া মেমোরিয়াল – ময়দানের দক্ষিণে ও প্লানেটারিয়ামের উল্টোদিকে শ্বেত পাথরে তৈরি ২০০ ফুট উঁচু কলকাতার তাজ ভিক্টোরিয়া মেমোরিয়াল। চূড়ায় ব্রোঞ্জের পরী। মেমোরিয়ালের অন্দরে ছবি ও 
মূর্তিতে ব্রিটিশ ভারতের তথা বাংলার নানান স্মারক – টিপুর তরবারি থেকে সিরাজের কামান, ব্রিটিশ শাসনকর্তাদের জলরঙে আঁকা ছবি এসব রয়েছে। রাতে আলো ও ধ্বনির প্রদর্শনীতে দেখে নেওয়া যায় কলকাতার 
৩০০ বছরের অধ্যায়। ভিক্টোরিয়া মেমোরিয়ালের পশ্চিমে রেসকোর্স।
রবীন্দ্রসদন-নন্দন – ময়দানে দক্ষিণ-পূর্বে চৌরঙ্গি ও লোয়ার সার্কুলার রোডের সংযোগস্থলে বাংলার তথা কলকাতার অন্যতম সংস্কৃতি চর্চার কেন্দ্র রবীন্দ্রসদন, আকাদেমি অব ফাইন আর্টস ও নন্দন। লাগোয়া শিশির মঞ্চ, 
বাংলা আকাদেমি সভাঘর, কলকাতা ইনফর্মেশন সেন্টার। বিড়লা প্লানেটারিয়াম ও রবীন্দ্রসদনের মাঝে ক্যাথিড্রাল রোডে ইন্দো-গথিক শৈলীতে তৈরি সেন্ট পলস ক্যাথিড্রাল। আকাদেমি অব ফাইন আর্টস-এর সামনে মোহরকুঞ্জ।
রবীন্দ্রসদন মেট্রো স্টেশনের বিপরীতে নেহরু চিলড্রেন্স মিউজিয়াম। নানান দেশের পুতুলের সমাহার মুগ্ধ করে বড়দেরও।
বি বা দী বাগ – লাল দিঘিকে কেন্দ্র করে বিনয়-বাদল-দীনেশ বাগ বা ডালহৌসি স্কোয়্যার। বাগের উত্তরে পশ্চিমবঙ্গ সরকারের কেন্দ্রীয় দপ্তর রাইটার্স বিল্ডিং, পশ্চিমে রিজার্ভ ব্যাঙ্ক, পাশেই জি পি ও। জি পি ও লাগোয়া 
পোস্টাল মিউজিয়াম। বাগের দক্ষিণে টেলিফোন ভবন। বি বা দী বাগের উত্তর-পূর্বে সেন্ট অ্যান্ড্রুজ চার্চ। চার্চের ডানদিকে কলকাতা পুলিসের সদর দপ্তর লালবাজার। ভাসমান যাদুঘর – বিশ্বের প্রথম ভাসমান 
নৌ-বিষয়ক যাদুঘরটি তৈরি হয়েছে কলকাতায় গঙ্গাবক্ষে।
চিড়িয়াখানা – রেসকোর্স ছাড়িয়ে আরও এগিয়ে খিদিরপুর ব্রিজ পেরিয়ে কলকাতা চিড়িয়াখানা। ভারতের নানান অঞ্চল ও বিশ্বের নানা দেশ থেকে আসা জীবজন্তু নিয়ে ভারতের অন্যতম চিড়িয়াখানা। জালের 
ঘেরাটোপে সিংহ, রয়্যাল বেঙ্গল টাইগার, সাদা বাঘ, হাতি, জিরাফ, জেব্রা, নানা প্রজাতির হরিণ, কুমির, কচ্ছপ, বাঁদর প্রভৃতি প্রাণী আর শীতের দিনে লেকের বুকে পরিযায়ী পাখিদের ভিড়। বৃহস্পতিবার ছাড়া
প্রতিদিন সকাল ৯টা থেকে বিকেল ৫টা পর্যন্ত খোলা থাকে।
জাতীয় গ্রন্থাগার – চিড়িয়াখানার বিপরীতে ভারতীয় জাতীয় গ্রন্থাগার কলকাতার তথা ভারতের গর্বস্থল। ১৭ লক্ষ বই আর ৫ লক্ষ নথিপত্র রয়েছে লাইব্রেরির সংগ্রহে। প্রতিদিন সকাল ৯টা থেকে রাত ৮টা পর্যন্ত 
গ্রন্থাগারের দরজা খোলা থাকে।
জোড়াসাঁকোর ঠাকুরবাড়ি – চিৎপুর রোড ও বিবেকানন্দ রোডের সংযোগস্থলে দ্বারকানাথ ঠাকুর লেনে ঐতিহাসিক জোড়াসাঁকোর ঠাকুরবাড়ি। ১৮২৩ সালে প্রিন্স দ্বারকানাথ ঠাকুর এটি নির্মাণ করান। বিশ্বকবি রবীন্দ্রনাথ 
ঠাকুরের জন্ম ও মৃত্যু দুইই এই বাড়িতেই হয়েছিল। কবির লেখার ঘর, দক্ষিণের বারান্দা ও ঠাকুর পরিবারের আরও নানান স্মৃতি এ বাড়ির ইঁটকাঠে। প্রতি বছর ২৫ বৈশাখ কবির জন্মদিনে রবীন্দ্রসঙ্গীতের সুরে মুখরিত হয়ে ওঠে 
ঠাকুরবাড়ির অঙ্গন। গান শুনতে ভিড় জমান রবীন্দ্রপ্রেমীরা। বর্তমানে এখানে মিউজিয়াম ও রবীন্দ্রভারতী বিশ্ববিদ্যালয়ের দপ্তর গড়ে উঠেছে। অদূরে গঙ্গাতীরে নিমতলা মহাশ্মশানে রয়েছে বিশ্বকবির সমাধিস্থল। 
আরও উত্তরে কলকাতার বিখ্যাত পটুয়াপাড়া কুমোরটুলি।
বঙ্গীয় সাহিত্য পরিষদ- উত্তর কলকাতার মানিকতলা মোড়ের কাছে আচার্য প্রফুল্লচন্দ্র রায় রোডে সাহিত্য-শিল্পের আর্কাইভ ও পাঠাগার বঙ্গীয় সাহিত্য পরিষদ। বই, পুঁথি, পান্ডুলিপি, মুদ্রা ও নানান প্রাচীন দ্রব্যের সংগ্রহশালা। 
রাজা রামমোহন রায়, বিদ্যাসাগর প্রমূখদের ব্যক্তিগত সংগ্রহের অনেক বই এখন সাহিত্য পরিষদেই রাখা আছে।
পরেশনাথ মন্দির- বঙ্গীয় সাহিত্য পরিষদ থেকে কিছুটা এগিয়ে গৌরীবাড়িতে পরেশনাথ মন্দির। চত্ত্বরে বেশ কয়েকটি মন্দির রয়েছে বিভিন্ন জৈন তীর্থঙ্করদের। মন্দিরের সূক্ষ্ম কারুকাজ, সাদা মার্বেলের বিগ্রহ, মূল্যবান
রঙিন পাথর আর কাঁচের কারুকার্য ভারি সুন্দর। জলাশয়ে মাছ খেলা করে। শান্ত-স্নিগ্ধ পরিবেশ। রাসপূর্ণিমায় বিরাট উৎসব হয় ও ভক্তদের মিছিল বেরোয়। বেলগাছিয়া ব্রিজের কাছে আরেকটি বড় জৈন মন্দির আছে।
কালীঘাটের কালীমন্দির- আদিগঙ্গার পারে কালীঘাটে দেবী কালীর মন্দিরটি ভক্ত আর পর্যটক উভয়ের কাছেই আর্কষণীয়। দেবীর মুখ কালো পাথরে তৈরি। স্বর্ণালঙ্কারে ভূষিতা দেবীর জিভ, হাত ও দাঁত সোনার পাতে মোড়া। মাথায় 
সোনার মুকুট, হাতে রূপোর খড়্গ। ৫১টি সতীপিঠের মধ্যে কালীঘাট অন্যতম। কালীঘাট মন্দিরের দক্ষিণ-পশ্চিমে কেওড়াতলা মহাশ্মশান।
ঠনঠনিয়া কালীমন্দির- কলেজস্ট্রিট থেকে শ্যামবাজারগামী বিধান সরণীতে প্রাচীন ঠনঠনিয়া কালীমন্দির। দেবী এখানে সিদ্ধেশ্বরী। মূর্তিটি মাটির। অদূরে স্বামী বিবেকানন্দের জন্মভিটা।
কলেজস্ট্রিট- কলকাতার বিভিন্ন জায়গাতেই ফুটপাত জুড়ে বইয়ের সম্ভার বা বইয়ের দোকান থাকলেও বইপাড়া বলতে চোখের সামনে ভেসে ওঠে কলেজস্ট্রিটের চেনা ছবি। রাস্তার উপর সারা দুনিয়ার নামী-দামী আর অভাবনীয় 
পুরনো ও নতুন বইয়ের এমন নিয়মিত বাজার বোধহয় আর কোথাও নেই। কলকাতা বিশ্ববিদ্যালয়ও এই কলেজস্ট্রিট চত্ত্বরেই। আর বিখ্যাত ইন্ডিয়ান কফি হাউস।
নাখোদা মসজিদ - মহাত্মা গান্ধী রোড থেকে চিৎপুর ধরে দক্ষিণে সামান্য দূরে জ্যাকেরিয়া স্ট্রিটের সংযোগস্থলে নাখোদা মসজিদ। ইন্দো-সেরাসেনিক শৈলীতে লাল বেলে পাথরে গড়া কলকাতার বৃহত্তম মসজিদ। মহরমে জমকালো 
উৎসব হয়।
আর্মেনিয়ান চার্চ- বড়বাজারের উত্তর-পশ্চিমে আর্মেনিয়ান স্ট্রিটে প্রাচীন এই আর্মেনিয়ান চার্চটির অবস্থান।
বিড়লা ইন্ড্রাস্ট্রিয়াল মিউজিয়াম- দক্ষিণ কলকাতায় সৈয়দ আমির আলি এভিনিউ ও গুরুসদয় রোডের সংযোগস্থলে বিড়লা ইন্ডাস্ট্রিয়াল অ্যান্ড টেকনোলজিকাল মিউজিয়াম। বিজ্ঞানের নানা মডেল, বিজ্ঞানের নানান কারসাজি,
বিজ্ঞান ও প্রযুক্তি বিষয়ক পাঠাগার এইসব কিছুই এখানকার আকর্ষণ। সোমবার বাদে সপ্তাহের অন্যান্য দিন সকাল ১০টা থেকে বিকেল ৫.৩০টা পর্যন্ত খোলা থাকে।
বটানিকাল গার্ডেন- অবস্থানে হাওড়া জেলার শিবপুরে হলেও কলকাতা দর্শনার্থীদের বেড়ানোর তালিকায় উল্লেখযোগ্য ভারতের প্রাচীনতম এই বটানিকাল গার্ডেন। ২৭০ একর বিস্তৃত এলাকায় প্রায় ৫০ হাজার বিভিন্ন প্রজাতির গাছের 
বাসস্থান। প্রধান আর্কষণ ২৫০ বছরের প্রাচীন বিরাট বটগাছটি। জলাশয়ে বড় বড় কানা উঁচু থালার আকারের বিশাল পদ্মপাতা দেখে চমৎকৃত হতে হয়। বিচিত্র ধরণের গাছের মধ্যে রয়েছে সিসিলি দ্বীপ থেকে আনা জোড়া নারকেল, 
ব্রাজিল থেকে আনা অনেকগুলি মাথাওয়ালা তালগাছ, ম্যাড ট্রি প্রভৃতি। বাগিচায় নানান রঙের বাঁশ, ফুল ও অর্কিডের সম্ভারও দেখার মতন। সকাল থেকে সন্ধ্যা পর্যন্ত গার্ডেন খোলা থাকে।
সল্টলেক- শহরের উত্তর-পূর্বে সাজানো গোছানো সল্টলেক সিটি। সল্টলেকে বিনোদনের অন্যতম স্থান নিক্কোপার্ক। টয় ট্রেন, কেবল কার, ফ্লাইং সসার, মুনরেকার, রোলার কোস্টার রাইড ইত্যাদি অসংখ্য বিনোদনের সম্ভার রয়েছে 
পার্ক জুড়ে। শীতকালে সকাল ৯টা থেকে সন্ধ্যা ৭টা ও গরমে সকাল ১০টা থেকে রাত ৮টা পর্যন্ত পার্ক খোলা থাকে। নিক্কো পার্কের লাগোয়া নলবন ওয়েটল্যান্ড ইকোপার্ক কমপ্লেক্স। রয়েছে জলবিহারের নানারকম ব্যবস্থা। অরোরা 
স্টুডিওর বিপরীতে নলবন ফুডপার্ক। সল্টলেকের আর এক আর্কষণ করুণাময়ীর কাছে বিকাশভবনের বিপরীতে সবুজে ছাওয়া বনবিতান। লেকে বোটিং-এর ব্যবস্থা আছে। এশিয়ার বৃহত্তম যুবভারতী ক্রীড়াঙ্গনও সল্টলেকেই অবস্থিত।
সায়েন্সসিটি- ই.এম. বাইপাস ও পার্কসার্কাসের সংযোগস্থলে এশিয়ার একমাত্র বিজ্ঞান নগরী। বিজ্ঞানের কারিকুরিতে উপভোগ করা যায় মহাকাশ কিম্বা পৃথিবীর অভ্যন্তরের নানান জীবন্ত দৃশ্য, জুরাসিক অরণ্যের ডাইনোসর, টাইম
মেশিন প্রভৃতি আর্কষণীয় ইভেন্টগুলি। সায়েন্স সিটির বিপরীতে এনার্জি এডুকেশন পার্ক।
মিলেনিয়াম পার্ক- হাওড়া ব্রিজ ও দ্বিতীয় হুগলী সেতুর মাঝে গঙ্গার পূর্ব পাড়ে কে.এম.ভি.-এর তত্ত্বাবধানে গড়ে উঠেছে গাছ-গাছলিতে ছাওয়া মনোরম পার্ক।
অ্যাকোয়াটিকা- উত্তর কলকাতায় কেষ্টপুরের কাছে কোচপুকুরে ওয়াটার থিম পার্ক অ্যাকোয়াটিকা। এখানে নানারকম বিনোদনের ব্যবস্থা আছে।
দক্ষিণেশ্বর-বেলুড় মঠ- কলকাতার কাছেপিঠে ঘোরার জন্য শ্রীরামকৃষ্ণ ও বিবেকানন্দর স্মৃতিবিজরিত দক্ষিণেশ্বর মন্দির ও বেলুড় মঠ ভক্ত ও পর্যটক উভয়ের কাছেই আর্কষণীয়। রানি রাসমণি প্রতিষ্ঠিত এই কালীমন্দিরটি বিশেষ প্রসিদ্ধ। 
শ্রীরামকৃষ্ণের ধ্যানের আসন পঞ্চবটি বেদিটিও দর্শনীয়। কল্পতরুতে এখানে বড় উৎসব হয়। নৌকোয় গঙ্গা পেড়িয়ে ওপারে বেলুড় মঠ। বাসেও যাওয়া যায়। রামকৃষ্ণ মিশনের মূল দপ্তরও এখানেই। স্বামীজির বাড়ি ও ব্যবহৃত জিনিসপত্র, 
শ্রীরামকৃষ্ণ মিউজিয়াম, ব্রহ্মানন্দমন্দির, মাতৃমন্দির প্রভৃতি দর্শনীয় স্থান। বেলুড়ে গঙ্গার তীরের মনোরম পরিবেশ শরীর মন জুড়িয়ে দেয়। যাওয়া- কলকাতায় প্রধান রেলস্টেশন তিনটি- হাওড়া, শিয়ালদহ ও কলকাতা স্টেশন। নেতাজী 
সুভাষ আন্তর্জাতিক বিমানবন্দরটি কলকাতার উত্তরে অবস্থিত। কলকাতা ও তার কাছেপিঠের দ্রষ্টব্যগুলি বাস, ট্রাম, ট্যাক্সি, মেট্রো বা ভাড়া গাড়িতে ঘুরে নেওয়া যায়।

উৎসব - দুর্গাপুজো থেকে ঈদ, বড়দিন সবই কলকাতার নিজের উৎসব। তবে কলকাতার দুর্গাপুজোর আমেজই আলাদা।

কেনাকাটা- কথায় বলে কলকাতায় পয়সা ফেললে বাঘের দুধও মেলে। সত্যিই, অ্যান্টিক থেকে আধুনিক, বিদেস দ্রব্য থেকে গ্রামীন শিল্পকলা সবই মেলে কলকাতার বাজারে। কলকাতার অজস্র কেনাকাটার জায়গার মধ্যে উল্লেখযোগ্য 
কয়েকটি হল- নিউ মার্কেট,বড়বাজার, ঢাকুরিয়ার দক্ষিণাপণ, সি.আই.টি. রোডে গড়িয়াহাট মার্কেট, চৌরঙ্গী-পার্কস্ট্রিট এলাকায় অকশন হাউস, কলেজস্ট্রিটের বইপাড়া ইত্যাদি আর অজস্র ছোটবড় আধুনিক ম্যল। খাওয়া-দাওয়া-
বাঙালি যা রসনাপ্রিয়, তা কলকাতার অলিতে গলিতে নামীদামী থেকে সাধারণ, পুরনো আর নতুন খাবারের দোকানগুলো দেখলেই বোঝা যায়। তাই কলকাতায় এসে মোড়ের মাথার ফুচকা-তেলেভাজা থেকে চায়না টাউনের রেস্টুরেন্ট
কোথাও হারিয়ে যাওয়ার নেই মানা। মিষ্টি তৈরিতেও বাঙালিই সেরা। চিত্তরঞ্জন আর কে.সি দাসের রসগোল্লা, ভীমনাগ কিম্বা নকুড়ের সন্দেশের খ্যাতি তো জগতজোড়া।
