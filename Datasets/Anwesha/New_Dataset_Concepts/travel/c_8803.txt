মংপু – রবীন্দ্রনাথের স্মৃতি বিজড়িত মংপু ভূগোল বইতেও ঠাঁই করে নিয়েছে সিঙ্কোনা চাষের জন্য। ৩৭৫৯ ফুট উচ্চতায় ছোট্ট পাহাড়ি শহর। দূরত্ব কালিম্পং থেকে ৩৮, দার্জিলিং থেকে ৫৭ ও শিলিগুড়ি থেকে ৪৯ কিমি। এইখানেই মৈত্রেয়ী দেবীর বাড়িতে বসে রবীন্দ্রনাথ তাঁর বিখ্যাত ‘জন্মদিন’ কবিতাটি লেখেন। রবীন্দ্রনাথের মংপুতে কাটানোর দিনগুলি নিয়ে মৈত্রেয়ী দেবী রচনা করেন ‘মংপুতে রবীন্দ্রনাথ’।
মংপু থেকে ১৩ কিমি নিচুতে শাল, সেগুন, অর্জুনে ছাওয়া পাহাড় থেকে নেমেছে কালিঝোরা। ঝোরার নামেই জায়গার নাম। কালিঝোরা বাজার থেকে খাড়াই পথ গিয়েছে ১৬ কিমি দূরে ৪০০০ ফুট উঁচু লাটপাঞ্চারে। আরও এগিয়ে মহানন্দা অভয়ারণ্য। লাটপাঞ্চারের ২কিমি দূরে থানসেরিদাঁড়া ভিউপয়েন্ট থেকে কাঞ্চনজঙ্ঘা ও অন্যান্য তুষারশৃঙ্গ নয়নাভিরাম। মংপু থেকে ৩ কিমি দূরে পাহাড়ে ঘেরা সবুজ ইকো ভিলেজ তিনচুলে। এখান থেকে হিমালয়ের অপরূপ শোভা প্রত্যক্ষ করা যায়।
থাকা – মংপুতে পি ডব্লু ডি ও সিঙ্কোনা প্ল্যানটেশনের বাংলো আছে। কালিঝোরায় পি ডব্লু ডি বাংলো আছে। লাটপাঞ্চারে আছে লাটকুঠি বনবাংলো।