জলদাপাড়া-খয়েরবাড়ি  – জলদাপাড়া অভয়ারণ্যের প্রবেশদ্বার মাদারিহাট। অরণ্যের দোরগোড়ায় মাদারিহাট ট্যুরিস্ট লজ। মাদারিহাট হাইওয়ের ধারেই অভয়ারণ্যে ঢোকার চেকপোস্ট। চেকপোস্ট থেকে অরণ্যের গভীরে ৮ কিমি দূরে হলং বনবাংলো। দোতলা কাঠের বাংলো। চারপাশে সাজানো বাগান। অদূরে হলং নদী। হলং নদীর ওপারে অরণ্য লাগোয়া খোলা জায়গায় সল্টলিকে নুন খেতে আসে হাতি, গন্ডারেরা। হলং বাংলোর সামনে থেকেই প্রতিদিন সকালে তিনটি ট্রিপে এলিফ্যান্ট রাইড হয়।  কার সাফারিতেও জঙ্গল ঘোরা যায়। ২১৬ বর্গ কিমি ব্যাপী জলদাপাড়া অরণ্যের সেরা আকর্ষণ একশৃঙ্গ গন্ডার। এছাড়াও রয়েছে বাইসন, হগ ডিয়ার, ময়ূর, বুনো শুয়োর প্রভৃতি নানান জীবজন্তু এবং নানা প্রজাতির পাখি ও সরীসৃপ। শাল, খয়ের, শিশু, শিমূল, শিরীষ গাছের ঘনজঙ্গল চিরে বয়ে চলেছে তোর্সা, মালপি, হলং, কালিঝোরা, বুড়িতোর্সা প্রভৃতি নদী। নদীর জলে রয়েছে নানান প্রজাতির কচ্ছপ আর মাছ। অরণ্যের বড় অংশ জুড়ে রয়েছে বিরাট বিরাট ঘাসের বন।
মাদারিহাট থেকে গাড়ি নিয়ে ঘুরে আসা যায় ১০ কিমি দূরের সাউথ খয়েরবাড়ি নেচার পার্ক অ্যান্ড লেপার্ড রিহ্যাবিলিটেশন সেন্টার থেকে। খয়েরবাড়ির অন্যতম আকর্ষণ লেপার্ড সাফারি পার্ক ও টাইগার রেসকিউ সেন্টার। লেপার্ড পার্কটির ভিতরে ব্যাটারিচালিত গাড়িতে ঘোরা যায়। বুড়িতোর্সার বুকে বোটিংয়েরও ব্যবস্থা আছে।
জলদাপাড়া থেকে ২৪ কিমি দূরে আদিবাসী গ্রাম টোটোপাড়া।
শিলিগুড়ি থেকে ১১৯ কিমি দূরে জলদাপাড়া অভয়ারণ্য।
থাকা – মাদারিহাটে রয়েছে পশ্চিমবঙ্গ পর্যটন উন্নয়ন নিগমের ট্যুরিস্ট লজ, বেসরকারি হোটেল। জলদাপাড়া অরণ্যের গভীরে হলং-এ রয়েছে বনবাংলো।