বৃষ্টির ডুয়ার্স, সবুজের ডুয়ার্স
লালিগুরাস থেকে দূর পাহাড়

যেমন সব জায়গায় যাওয়ার একটা প্রপার সময় আছে, ঠিক তেমনই সব সময়ে, যাওয়ার জন্য একটা সঠিক জায়গা আছে। আর ঠিক সেই কারণেই ডুয়ার্সের বৃষ্টি দেখতে যাওয়া, আর বৃষ্টির ডুয়ার্স দেখতে যাওয়া এক নয়। অনেক দিনের ইচ্ছে ছিল বৃষ্টির ডুয়ার্স দেখবো। এবার সেই তালেই চড়ে পড়লাম কাঞ্চনকন্যা এক্সপ্রেসে। গন্তব্য নিউ মাল জংশনে নেমে, সেখান থেকে মূর্তি। কলকাতায় তখন ভরপুর বৃষ্টি চলছে। গোরুমারার জঙ্গলেরও পূর্বাভাস ভালো নয়। কিন্তু সেই ভালো নয়-এর খোঁজেই তো যাওয়া।

টোটোয় চেপে স্টেশন থেকে মূর্তি বেশ অনেকটাই। মেঘ-রোদ্দুরের আলো আধারিতে যাত্রাপথটা বেশ। ছোট ছোট নদী পেরিয়ে, মাঠ-খেত-চা বাগানের ধার ঘেঁষে মূর্তি পৌছালাম। তখন সকাল সাড়ে দশ। হোটেলে কথা বলাই ছিল। চটপট চেক-ইন ফর্মালিটি সেরে রুমে। বেশ লাগলো ঘরটা। ব্যালকনিতে দাঁড়িয়ে দৃষ্টি চলে যায় অনেক দূর অবধি। সকালটা কোথাও বেরোয়নি। হোটেলেই লাঞ্চ। বিকেলের দিকে রওনা দিলাম মূর্তি নদীর দিকে। হোটেল থেকে মিনিট চারেকের হাঁটা পথ।

তখনও বৃষ্টি শুরু হয় নি। বরং আকাশে প্রচুর রোদ্দুর। মেঘ দেখে শরতের আকাশ মনে হচ্ছে। পাকা রাস্তাটা গোল হয়ে ঘুরে মূর্তি নদীর দিকে গেছে। জায়গাটা বেশ ফাঁকা। আশেপাশে কতিপয় হোটেল, খাপছাড়া। দু-একটা দোকান, অলসভাবে যেন ঝিমোচ্ছে। কিছু ছোট বাচ্চা ছুটে বেড়াচ্ছে নিজেদের মতন। একটু এগোতেই বাঁদিকে ফরেস্ট ডিপার্টমেন্টের বনানী লজ আর ডানে গরুমারা রিভার টেন্টস ছাড়িয়েই মূর্তি ব্রিজ। সোজা চলে গেছে ঘনসন্নিৱিষ্ট বিশালাকায় গাছে ঢাকা চাপড়ামারির দিকে। নিচে দিয়ে বয়ে চলেছে মূর্তি নদী। হালকা শেওলা মাখা নুড়ি পাথরে ঢাকা নদীবক্ষে বহমান জল বেশ গতিশীল। যদিও গভীরতা প্রায় নেই বললেই চলে। একটু সাবধান হলে বোধহয় হেঁটে এপার ওপর করা যায়।

নদীর পাশে রাস্তার ধার ঘেঁষে বেশ কতগুলো ঝুপড়ি দোকান। ফুচকা, ম্যাগি, ছোলা মাখা, চা, বিড়ি-সিগারেট। সামান্য যে কটা টুরিস্ট নদীর ধরে এসেছে, তারা এই স্বল্প আয়োজনে কোনোমতে ম্যানেজ করছে। সব মিলিয়ে বলতে পারি, ফেলে ছড়িয়ে, শুয়ে বসে, দিন দুয়েক কাটানোর জন্যে জায়গাটা বেশ। কিন্তু বৃষ্টি কই? ভাবতে ভাবতে  হোটেলের পথে ফিরছি। খেয়াল করলাম বাঁদিকে মোটামুটি নদীর সমান্তরালে একটা সরু পাকা রাস্তা দক্ষিণ দিকে চলে গেছে। একটা সাইনবোর্ডও আছে দেখলাম। "Riverwood Forest Retreat". ভাবলাম একবার হেঁটে আসি। সাথে ক্যামেরাটাও আছে। হয়তো কটা ভালো ছবি পেয়ে যেতে পারি। কিছুটা মেঘ জমেছে তখন আকাশে। কিছুটা হেঁটেওছি। হঠাৎ ঝমঝমিয়ে বৃষ্টি। এমন ওয়ার্নিং ছাড়া অসতর্ক মুহূর্তে এসে যাওয়ায় ক্যামেরা সামলাতে হিমশিম। শেষে ক্যামেরাকে ছাতার তলায় আশ্রয় দিয়ে, আর নিজে কাকভেজা ভিজে বৃষ্টিকে ওয়েলকাম জানালাম। বেশ চমকপ্রদ সাক্ষাৎ।

ছুঁয়ে গেলো আমাকে হঠাৎ এসে,
ছুঁয়ে গেলো শরীরের সবটা
প্রাণ পেলো চমকিত শিহরিত,
আমার এ মৃতপ্রায় শবটা।

বিমোহিত দুই চোখ ঝাপসা
ঘামে জলে ঠোঁট দুটি সিক্ত
বেড়ে চলে হৃদয়ের স্পন্দন
মন হয়ে ওঠে যে অনিত্য।

এ রূপের নেই কোনো ব্যাখ্যা,
আমাকে করেছে বাকরুদ্ধ
(তার) শীতল স্পর্শে আমি উষ্ণ,
মলিনতা ধুয়ে আমি শুদ্ধ।

কাব্যি করতে করতে রাত গড়িয়ে সকাল। কাল সারা রাত বৃষ্টি হয়েছে। তার সঙ্গে এলোমেলো হাওয়া। আমাদের হোটেল রুমের মাথার ওপরের টিনের চালে ঝম ঝম শব্দে কান পাতা দায়। কিন্তু অদ্ভুত মাধুর্য এই শব্দে। অসাধারণ সুর। তো যাই হোক, আজকের প্রোগ্রাম ছিল মেদলা ওয়াচ টাওয়ার দেখতে যাওয়ার। গাড়ি আগের দিনই বলা ছিল। কিন্তু দেখাটা কপালে ছিল না। একটু পরে আসছি সে প্রসঙ্গে। তার আগে বলি, যাবার পথটা বোধহয় মেদলা ওয়াচ টাওয়ার দেখার মজাটার অনেকটাই পুষিয়ে দিয়েছিল। গোরুমারার জঙ্গলের বুক চিরে প্রায় দশ কিলোমিটার রাস্তা, ঝিরঝিরে বৃষ্টিতে, অসাধারণ। আর তারপর লাটাগুড়ি স্টেশন পেরিয়ে যেই খালপাড়ের রাস্তাটা ধরলাম, সে না দেখলে বোঝানো যাবে না কি দৃশ্য। মাঝে মাঝে চা বাগান, কখনো বা জঙ্গল, এই সব ছাড়িয়ে পৌছালাম রামসাই, যাদবপুর টি এস্টেটের মাঝে। এখানেই গোরুমারার আরেক এন্ট্রি গেট। কিন্তু যেমন আগেই বলেছি, কাউন্টার বন্ধ। জঙ্গলে ঘাস লাগানোর কাজ চলছে, তাই চার শিফ্টের শুধু শেষটা চালু আছে। সেটা বিকেল চারটে কুড়িতে, আর তখন বাজে সবে দুটো। কি করবো ভাবছি আর সুশীলের চা-এর দোকানে বসে চা খাচ্ছি। শেষে সিদ্ধান্ত নিলাম, টিকেট ছাড়া যেটুকু যাওয়া যায় যাবো, তারপর ব্যাক। তাই যাদবপুর টি এস্টেটের চা বাগান দেখতে দেখতে সেই যেখান থেকে গরুর গাড়ি করে মেদলা ওয়াচ টাওয়ার যায় সেই পর্যন্ত দেখে ব্যাক করলাম।

দিনের শেষে, এই রাতটাই ছিল এই ভ্রমণের শেষ রাত। তাই শেষবারের মতো বিকেলে এক চক্কর ঘুরে এলাম মূর্তি নদীর ধার থেকে। কালকের ট্রেন যেহেতু সন্ধ্যেয়, তাই বুদ্ধি খরচ করে ঠিক করলাম সকালে চেক-আউট করে, গাড়ি নিয়ে সামসিং সুনতালেখোলা ঘুরে একেবারে গিয়ে নামবো নিউ মাল জংশনে। এগারোটায় চেক-আউট। আর গাড়িটাও সময় মতো চলে এলো হোটেলের দরজায়। দেখি গতকালের মেদলা ট্রিপের ড্রাইভারই ফের উপস্থিত। পবিত্র বর্মন। ভালোই চালায়। দেশ ওপার বাংলার রংপুর। বাঙালী, কিন্তু কথা কম বলে। তার গাড়িতেই মালপত্র তুলে যাত্রা শুরু।

চালসা ক্রস করার পর রাস্তাটা দেখলাম একটু খারাপ। মূর্তি দিকের মতন ঝাঁ-চকচকে নয়। আর এই দিকটার একটু উচ্চতা আছে। গাড়িটা ধীরে ধীরে পাহাড়ের ওপর উঠছে। এই যাত্রায় দূরতম পয়েন্ট সুনতালেখোলা, সেখান থেকেই সাইট সিইং শুরু করার পরিকল্পনা হলো। বাকি দুটো পয়েন্ট ফেরার পথে। সামসিংয়ের মূল জনপদ ছাড়ানোর পর রাস্তাটা সরু আর জঙ্গলে ঢাকা। বেশ রোমাঞ্চ হয় পথটায়। সেইসব ছাড়িয়ে সুনতালেখোলা পৌঁছে দেখি জায়গাটা বেশ ঘিঞ্জি। হোটেল হোমস্টে মিলিয়ে প্রচুর। আমাদের গাড়ির দৌড় এই পর্যন্তই। এখন থেকে স্থানীয় গাড়ি নিয়ে যেতে হবে হ্যাঙ্গিং ব্রিজ। ভাড়া আপ ডাউন দেড়শো টাকায় রিসার্ভ। আর মণ্ডলগাওঁ যোগ করলে তিনশো। এসেছিই যখন, যোগ করতে দোষ কি ?

হ্যাঙ্গিং ব্রিজ হলো সুনতালেখোলা নদীর ওপর একটা ঝুলন্ত ব্রিজ। একসময় একসাথে পাঁচ জনের বেশি ওঠার নিয়ম নেই। উঠলে কি হতে পারে সেটা বোঝার চেষ্টা না করে সতর্কীকরণ মেনেই চললাম। আমরা ছাড়া আরো চার পাঁচজন ছিল। ব্রিজের ওপারে বন দফতরের বাংলো। সংরক্ষণ বিনা প্রবেশ নিষেধ। কিছুক্ষণ ব্রিজের ওপরে আর কিছুক্ষণ নিচে নেমে নদীর ধারে সময় কাটিয়ে আবার গাড়িতে। এবার মণ্ডলগাওঁ। সেখানে একটি বন্ধ পড়ে থাকা শিবমন্দির আর চাষ না হওয়া স্ট্রবেরি খেত  ছাড়া কিছু নেই। দূর পাহাড়ের দিকে দেখিয়ে আমাদের ড্রাইভের বলার চেষ্টা করলো, মেঘ না থাকলে ওখানকার ভিউ নাকি দারুন। আমাদের মেঘ নিয়েই সন্তুষ্ট থাকতে হলো।

ফিরে, যেখানে পবিত্র গাড়ি রেখেছিলো, তার পাশেই ছোট্ট একটা রেস্টুরেন্টে বসে মোমো খেয়ে ক্ষনিকের ক্ষুন্নিবৃত্তি করলাম। জায়গাটার থেকে পুরো ভ্যালির সুন্দন ভিউ। বেশ লাগলো। আবার সেই এক রাস্তায় ফেরা। সামসিংয়ের সরকারি বাংলোর কিছু আগে, রাস্তাটা বাদীকে ঘুরে যায়। সে পথেই কিছুটা এগিয়ে আমাদের দ্বিতীয় পয়েন্ট রকি আইল্যান্ড। আইল্যান্ডের কিছু বুঝলামনা, তবে বেশ রকি। অর্থাৎ, একটা ব্রিজ যার তলা দিয়ে বেশ গতিময়তার সাথে বয়ে চলেছে মূর্তি নদী। আর পবিত্রর কোথায় ব্রিজের ওপরে নাকি অনেক বাংলা ছবির শুটিং হয়েছে। তা হবে হয়তো। নদীবক্ষে বিশাল সব পাথর, যার ফলে বেশ একটা ঝর্ণা টাইপের পরিস্থিতির সৃষ্টি হয়েছে। বেশ জায়গা। আর এখানেই খেয়াল করলাম, আমার পায়ে কখনো একটা জোঁক লেগেছিলো, সেটা ছেড়েও গেছে, কিন্তু রক্তপাত অব্যাহত। পবিত্র জানালো, জায়গাটায় ব্যাথা না থাকলে চিন্তার তেমন কিছু নেই।

আবার ফেরার পথ, সামসিংয়ের লোকালয় পেরিয়ে আবার বাঁদিকে, আবার মূর্তি নদীর কাছে যাওয়া। এ জায়গাটার নাম লালিগুরাস। লালিগুরাস একটি ফুলের নাম, এক ধরণের রডোডেনড্রন। এর নামে জায়গাটার নাম কেন হলো তা আমার অজানা। এখানে মূর্তি নদীর ওপরে একটা ভিউ পয়েন্ট করেছে। এক অগভীর গর্জের মধ্য দিয়ে সর্পিলাকার বয়ে যাচ্ছে মূর্তি। নিচে নদীবক্ষ অবধি যাওয়ার একটা রাস্তা আছে, সেখানে একটা পিকনিক স্পটও হয়েছে, কিন্তু পবিত্র জানালো তার ছোট গাড়ি সেখানে যাবে না।  চাকা স্কিড্ করতে পারে। অগত্যা, পায়ে হেঁটে কিছু দূর নেমে, তাতেই মনের তৃপ্তিসাধন করে ফিরে আসতে হলো। গাড়িতে উঠলাম। ঘোরার পর্ব শেষ। এবার প্রত্যাবর্তন।

মোটামুটি চল্লিশ মিনিটেই স্টেশন। প্লাটফর্মে বইসা আছি কখন বাজে সোয়া ছটা। কাঞ্চনকন্যার অপেক্ষায়। স্টেশনের ওপারে বিস্তীর্ণ চা বাগানের থেকে কর্মীরা একে একে ফিরে যাচ্ছে ঘরে। আমরাও তো তাই ফিরছি। তবে সবুজের জঙ্গল ছেড়ে কংক্রিটের জঙ্গলে।

কিছু গুরুত্বপূর্ণ তথ্য -
নিউ মাল জংশন থেকে মূর্তি পর্যন্ত টোটো ভাড়া অধিকতম তিনশো টাকা। 
পবিত্র বর্মনের কাছে ছোট বড়ো সবরকম গাড়ি আছে। যোগাযোগ - ৯৫৯৩৯ ৯৭৩৭৯
মূর্তি রিভার ক্যাম্পে যোগাযোগ - ৯৮৩১১ ৪৮২৮৩। ফোনে বুকিং সম্ভব।
মূর্তি থেকে এক দিনের ট্রিপে গাড়িতে বিন্দু, ঝালং, সামসিং ও সুনতালেখোলা ঘোরার জন্য ছয় ঘন্টা সময় যথেষ্ট। ভাড়া ২২৫০ টাকা।সবকটি জায়গা দেখে নিউ মাল জংশন ছাড়লে দুশো টাকা বেশি।

