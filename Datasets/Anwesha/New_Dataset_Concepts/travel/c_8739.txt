গৌড় ও পাণ্ডুয়া  – উত্তরবঙ্গের মালদহকে কেন্দ্র করে ঘুরে নেওয়া যায় বাংলার অতীত ইতিহাসের সাক্ষী গৌড় ও পাণ্ডুয়া। মালদহের দক্ষিণে গৌড় ও উত্তরে পাণ্ডুয়া। রাজা শশাঙ্ক থেকে দেবপালের আমল পর্যন্ত গৌড়ের স্বর্ণযুগ বলে চিহ্নিত। ভেঙ্গে পড়া প্রাচীন মসজিদ, মিনার, প্রাসাদ আজও অতীতের সমৃদ্ধির কথা বলে।
মালদহ থেকে গৌড় যাওয়ার পথে পিয়াসবারি দিঘি। পিয়াসবারির পশ্চিমে বৈষ্ণবতীর্থ রামকেলি। রামকেলি থেকে আধ কিমি দক্ষিণে বারোদুয়ারী বা বড়সোনা মসজিদ। আর রয়েছে ফিরোজ মিনার, কদম রসুল মসজিদ, চিফা মসজিদ, লুকোচুরি গেট, বাইশগজী প্রাচীর, ছোটসোনা মসজিদ, তাঁতিপাড়া মসজিদ, লোটন মসজিদ, গুণমন্ত মসজিদ, চামকাটি মসজিদ প্রভৃতি।
পাণ্ডুয়ার প্রধান আকর্ষণ সিকন্দর শাহ ও গিয়াসউদ্দিন আজম শাহের আমলে নির্মিত বিখ্যাত আদিনা মসজিদ। আদিনার ১ কিমি দূরত্বে সুলতান সিকন্দর শাহের গড়ের ধ্বংসাবশেষ সাতাশঘরা। পান্ডুয়ার অন্যান্য দ্রষ্টব্যগুলি হল বড়ী দরগাহ, সালামি দরওয়াজা, ছোটি দরগাহ, একলাখী মসজিদ, কুতবশাহী মসজিদ।
পাণ্ডুয়া থেকে ৫৬ কিমি দূরে কুলীক নদীর পাড়ে কুলীক পাখিরালয় । ১৯৮৫ সালে জাতীয় উদ্যানের শিরোপা পেয়েছে ভারতের দ্বিতীয় বৃহত্তম এই পাখিরালয়। জুলাই থেকে অক্টোবরে জারুল, শিমূল, শিশু, সেগুন, অর্জুন গাছে ছাওয়া রায়গঞ্জ ঝিলে পরিযায়ী পাখিদের মেলা বসে যায়। মাছরাঙা, বক, ফিঙে, ছাতারে, দোয়েলের পাশাপাশি ভিড় জমায় শামুকখোল, হেরণ, কমোরান্ট-এর মতো ভিনদেশীরা।
মালদহর ৩৫ কিমি দক্ষিণে ফারাক্কা ব্যারেজ।
যাওয়া – নিকটতম স্টেশন মালদা টাউন । বাসও যাচ্ছে পশ্চিমবঙ্গ ও বিহারের নানা জায়গা থেকে মালদহে। মালদহ থেকে ট্যাক্সি, টাঙ্গা বা বাসে গৌড়-পাণ্ডুয়া ঘুরে নেওয়া যায়। বাসে করে গৌড় যেতে হলে পিয়াসবারিতে নামতে হবে। সরাসরি রায়গঞ্জে এসেও কুলীক ঘোরা যায়।
থাকা – মালদহে পশ্চিমবঙ্গ পর্যটনের মালদা ট্যুরিস্ট লজ। পিয়াসবারিতে জেলা পরিষদের ট্যুরিস্ট লজ আছে। কুলীকে পাখিরালয় লাগোয়া পশ্চিমবঙ্গ পর্যটনের রায়গঞ্জ ট্যুরিস্ট লজ। রায়গঞ্জে স্টেশনের কাছে জেলা পরিষদের বাংলো। এছাড়া, মালদহ ও রায়গঞ্জ শহরে অনেক বেসরকারি হোটেল আছে।
কেনাকাটা– মালদহর ফজলি আম বিখ্যাত। আম ও আম থেকে তৈরি আমসত্ত্ব, আচার এসব কেনা যায়।